Text
Mapurisa eZimbabwe Republic Police akaparura chirongwa chakanangana nekudzivirira mhirizhonga kumadzimai nevanasikana, zvikuru munguva dzesarudzo.
Mapurisa akaparura chirongwa ichi neChitatu achitsigirwa nemasangano anorwira kodzero dzevanhu, zvikuru dzemadzimai, muzinda weCanada muZimbabwe, pamwe neNational Prosecuting Authority of Zimbabwe.
Vachitaura pamusangano uyu, mukuru wemapurisa, Commissioner-General Godwin Matanga, vakati mapurisa haasi kuzopeta maoko panyaya dzekushungurudzwa kwemadzimai munguva dzesarudzo.
Vakakurudzirawo madzimai kuti vamhang’are nyaya dzemhirizhonga kana kumbunyikidzwa vasingatyi.
Mukuru anoona nezvezvirongwa musangano reWomen’s Coalition of Zimbabwe, Amai Sally Ncube, vakatiwo vafadzwa zvikuru nechido chiri kuratidzwa nemapurisa rwendo rwuno mukudzivirira mhirizhonga kumadzimai munguva dzesarudzo.
No media source currently available
Vamwe vanachiremba munyika kuzvipatara zvakaita seWest End neParirenyatwa vari kuramba kubatsira vanhu vanofungidzirwa kuti vane chirwere checoronavirus vachiti havana zvikanisiro nehunyanzvi hwacho.
Nemusi weMuvhuro vamwe vanamukoti vakaratidzirawo vachiti kuchipatara cheMpilo vachitiwo havana zvikwanisiro zvekuzvidzivirira mukutapurirwa chirwere ichi.
Vanoona nezvezvirwere zvekutapuriranwa mubazi rezvehutano, Dr Portia Manangazira, vakaudzawo Studio7 kuti mumwe mudzimai ari chizvarwa cheZimbabwe ainge abva kunyika yeChina akatadza kurapwa kuParirenyatwa nenyaya iyi.
Chipatara cheParirenyatwa chakazoita ongororo yenyaya iyi chikabuda nechisungo chekuti hachisi kuzotora murwere wezvirwere zvakaita secoronavirus chichiti vanhu vakadai vanofanira kuendeswa kuWilkins Hospital neBeatrice Infectious Hospital sezviri pamutemo senzira yekuyedza kudzivirira kuti vamwe varwere navanachiremba pachipatara ichi vasatapurirwe coronavirus.
Chipatara ichi chinotiwo chichagadzira tende panze pechipatara kuongorora vanenge vachifungidzirwa kuti vane chirwere ichi vobva vaendeswa kune zvipatara zvinonzi zvine hunyanzvi izvi.
Mukuru anoona nezvehutano mukanzuru yeHarare, Dr Prosper Chonzi, vanotiwo chipatara cheWest End chakaramba kubatsirawo mumwe mudzimai wekuChina akazoguma ashaya chichifunga kuti ane chirwere checoronavirus asi iye asina.

Patafonera chipatara ichi chati titumire mibvunzo asi tange tisati tawana mhinduro pataenda kumhepo.
Vanhu vanosvika zviuru zvina nemazana matatu nemakumi masere nevaviri vafa nechirwere ichi pasi rose.
China ndiyo ine vanhu vakawanda vafa ichiteverwa neItaly neIran. MuAfrica mafa vanhu vaviri kuEgypt neMorocco.
Asi nyika dzabatwa nechirwere ichi muAfrica dzinosvika gumi neimwe dzinoti Algeria, Burkina Faso, South Africa, Senegal, Tunisia, Togo, Egypt, Cameroon, DRC, Nigeria ne Morocco. South Africa ine vanhu gumi nevatatu vabatwa nechirwere ichi.
Kanzuru yeHarare iri kuyambira vagari vemumisha inogara veruzhinji yeBudiriro neGlen Norah kuti vasashandise mvura yemumighodhi kana matsime avari kuchera sezvo mvura iyi iine hutachiona.
Nekuda kwekushaikwa kwemvura yemupombi nguva zhinji, vagari vemunzvimbo dzakaita seGlen Norah neBudiriro, vari kushandisa mvura yemutsime.
Asi mutauriri wekanzuru, VaMichael Chideme, vanoti ongororo yavakaita kumusha weBudiriro neGlen Norah yakaratidza kuti migodhi mizhinji ine hutachionahuinokonzera zvirwere zvemanyoka zvakadai seTyphoid nemudumbu.
VaChideme vati migodhi mizhinji iri kushandiswa kunzvimbo idzi haina kudzika izvo zvinoita kuti mvura inoshandiswa iyi isangane nemvura dzetsvina dzemaseweji.
VaChideme vati kanzuru iri kuwanisa nzvimbo idzi mvura nguva yese.
Mukuru we Community Water Alliance, VaHardlife Mudzingwa, vashora kanzuru vakati kushaikwa kwemvura yekanzuru ndokuri kukonzera kuti vagari vacheremigodhi padzimba.
VaMudzingwa vatiwo dzimwe nzvimbo hadzisi kuwana mvura nguva dzese.
Vagari vazhinji muguta reHarare havawani mvura yekanzuru nguva dzese izvo zvoita kuti kumisha inogara vazhinji vanhu vachere migodhi kunyange hazvo zvisingabvumirwi nemitemo yekanzuru.
Vagari vanotiwo kunyange mvura yacho yekanzuru ine tsvina zvakanyanya vakati vanototyirawo hutano hwavo.
Zvinhu hazvina kumira zvakanaka muzvipatara zvehurumende sezvo vana mukoti vasiri kuita basa ravo.
Vanorwarirwa nevanorwara pachipatara cheParirenyatwa vaudza Studio7 kuti vanoshamiswa nekuunganidza vanhu kwaitwa nehurumende munzvimbo dzakasiyana-siyana munyika kuchiitwa mabiko asi varwere vachinhonga svosve nemuromo muzvipatara.
Amai Shupikai Gachitawa vane mwana akatyoka gumbo ari muchipatara cheParirenyatwa. Amai Gachitawa vanoti mwana wavo haasi kupiwa mapiritsi kana kugezwa nekuiswa mabhandiji matsva nekuda kwekushaikwa kwanamukoti.
Amai Gachitawa vati dai hurumende yanzwawo kuchema kwevanhu vayo yogadzirisa kuti ana mukoti vadzokere kubasa.
VaInnocent Mazise vanga vachibva mukuona murwere wavo vashora hurumende nekutora danho rekudzinga vana mukoti vari kuramwa mabasa. VaMazise vati hurumende inofanirwa kutarisisa zvichemo zvaana mukoti kwete kutonga nedemo.
Mumwe murume asina kuda kudomwa nezita audza Studio7 kuti mumawadhi hamusisina kushambidzika sezvo pasina vanogeza varwere kana kubvisa vanozviitira. Atiwo varwere vari kurasikirwa nehupenyu nekuda kwekushaiwa vapi vemapiritsi nemishonga nevabatsiri.
Vamwe amai vada kuzivikanwa nekuti Amai Gumbo vati vave kutoronga zvekubvisa murwere wavo muchipatara uyo wavanoti kubva musi weMuvhuro haasi kupiwa mishonga nemapiritsi kuti vanomupepera kumba.
Munyori musangano reZimbabwe Association of Doctor’s for Human Rights, VaEvans Masitara, vati zvaitwa nehurumende zvekudzinga vanamukoti zvinoshoresa, sezvo vanotambura nedanho ratorwa iri, vari varwere.
Mugwaro ravanyorera nhengo dzavo, sangano reZimbabwe Nurses Association rati vasavhundutsirwe nematanho ari kutorwa nehurumende. Gwaro iri ratiwo kuramwa mabasa kuri kuenderera mberi.
Nezuro, mutevedzeri wemutungamiri wenyika, VaConstantino Guvheya Chiwenga, vakanyora gwaro vachidzinga vanamukoti vese vari kuramwa mabasa.
Pane vana mukoti vanodarika zviuru gumi nezvitanhatu vari kuramwa mabasa muzvipatara zvehurumende.
Sangano re Zimbabwe Election Support Network, Zesn, rinoti ratumira vaongorori ku Hwedza neku Tsholotsho uko kwange kuine sarudzo dzema by election dzemakanzura emawadhi matatu.
Zesn inoti sarudzo idzi dzaitirwa mumawadhi anoti Tsholotsho Ward 16; Tsholotsho Ward 20 neHwedza District Rural Council Ward 4.
Sarudzo yemu Tsholotsho Ward 16 yaitwa mushure mekudzingwa kwaVa Ngwenya Patrick Hlakaza ve Zanu PF, vachipomerwa mhosva yekusashandisa zvakanaka mari dze Campfire, ukuwo Va Gideon Ndlovu veTsholotsho Ward 20, vakadzingwawo vachipomerwawo mhosva imwe cheteyo.
Sarudzo yemu Ward 4 ku Hwedza yaitwa mushure mekushaya kwenhengo yeZanu PF, Alderman Samson Makamba.
Mapato makuru maviri e Zanu PF neMDC Alliance ndiwo akwikwidza muma by – election matatu aya.
Mukuru anoona nezvezvirongwa zveZimbabwe Election Support Network, Amai Ellen Dingani, vanoti sarudzo idzi dzaitwa murunyararo, uye Zimbabwe Electoral Commission, yanga ichitevedza zvinodiwa nemitemo yesarudzo.
Dzimwe nhengo dzeparamende dzaudza gurukota rezvemari, VaMthuli Ncube, kuti veruzhinji havachavimba navo munyaya dzehupfumi sezvo zvose zvavakaita kubva pavakagadzwa segurukota rezvemari gore rapera zviri kuomera veruzhinji mukurarama kwavo.
Nhengo inomirira Norton yakazvimirira, VaTemba Mliswa, vaudza VaNcube kuti hurumende yakatanga ichiti bhondi noti raive nehuremu hwakafanana nedhora rekuAmerica, asi ikazoshandura izvi izvo zvakaita kuti vanhu varasikirwe nemari dzavo.
Vatiwo pari zvino vemabhizimisi vari kutara mitengo inoenderana nemutengo wemari pamukoto izvo zvinoita kuti mitengo yezvinhu ive pamusoro zvakanyanya.
VaMliswa vati kuita kwakadai ndiko kwaita kuti vanhu vasavimbe navo VaNcube pamwe nehurumende.
Asi VaNcube vati nhengo dzeparamende dzinofanira kuvimba navo nehurumende sezvo vari kuvandudza mashandiro emabhanga nekushandiswa kwemari munyika kuitira kuti zvinhu zvinakire veruzhinji.
Vati pane matanho akawanda avari kutora achaita kuti zvinhu zvinake munyika.
Mumiriri weKwekwe Central, VaMasango Matambanadzo, vaudzawo VaNcube kuti nyaya yekusiyanisa huremu hwemabhondi nedhora rekuAmerica yaomesera vanhu vakawanda munyika.
Vati zvakakosha kuti hurumende ione zvaingaite kuitira kuti mari dzevashandi vayo nevemakambani akazvimirira dzawedzerwe kuitira kuti dzienderane nekudhura kwave kuita zvinhu.
Asi VaNcube vati hurumende yakatogadzirisa mihoro yevashandi vayo ndosaka iri kuvapa mari dzekubatsirikana.
Vatiwo vanoziva kuti vashandi mumakambani akazvimirira vari kuwedzerwawo mari dzavanotambira.
Asi VaMatambanadzo vati mari yakawedzerwa vashandi haina zvainobatsira nekuti mitengo yezvinhu yakakwirawo zvakanyanya.
Asi VaNcube vati havasi kuzowedzera mihoro yevashandi kuti ienderane nehuremu hwemari yekuAmerica vachiti kunyange hazvo mitengo iri kuita chamurambamhuru, mitengo yezvimwe zvinhu yave kudzikiri nekuti zvave kutengwa nevanhu vashoma.
Vati izvi zviri pachena kuti vemabhizimisi vari kutenga mari yekunze pamukoto asi ivo vachifanira kutenga mari iyi mumabhanga.
Vati pari zvino mabhanga ane mari yekunze mamiriyoni mazana masere emadhora ekuAmerica uye iyi ndiyo mari inofanira kushandiswa nemaindasitiri nemakambani.
Mune imwewo nyaya mumiriri weChipinge East, VaMatthew Mlambo, vati havasi kufara kuti vanhu vakagariswa patsva nehurumende kuma 2000 vave kudzingwa munzvimbo idzi zvisina chikonzero.
Vati izvi zviri kuitika munzvimbo dzakawanda munyika.
Mutevedzeri wegurukota rezvekurima, VaDouglas Karoro, vati vanhu vari kudzingwa ndevaya vagere munzvimbo dzisingakodzeri dzakaita semafuro emombe kana matoro.
Pane mhuri dzakawanda dzakadzingwa mumapurazi adzakapihwa nehurumende makore akawanda pafuura kuChemagora kuMidlands nekuMashonaland West uye vakarwira hondo yerusununguko vari kunyunyutawo pamusoro nenyaya iyi.
Bato reMDC inotungamirirwa naVaNelson Chamisa rinoti harina kuenda kumusangano wakasheedzerwa nemutungamiri wenyika, VaEmmerson Mnangagwa, nekuti VaMnangagwa pachavo, ndivo chikonzero chebopoto riri munyika.
MDC inoti VaMnangagwa havafainiri kudaidzira musangano wekuyananisa vanhu vari kupikisana kana ivo vari mumwe wevanhu vari mudariro.
Vachipindura tsamba yekukokwa kuhurukuro nehofisi yemutungamiri wenyika, mukuru anoona nezvevashandi muMDC, VaSessel Zvizvai, vati mutungamiri wavo haakwanisi kupinda mumusangano uyu, sezvo paine zvinhu zvizhinji zvinofanira kutanga zvagadziriswa.
VaZvizvai vati zvakabuda musarudzo yemutungamiri wenyika ndicho chimwe chezvinhu zvinofanirwa kutanga zvatariswa.
Vatiwo nyaya yenhaurirano inofanirwa kunge ichokokerwa nevanhu vanhu vasinei nezvematongerwo enyika kuitira kuti kuyananiswa kwegakava riripo kuitwe nezira inofadza munhu wese.
VaZvizvai vatiwo hurukuro idzi dzinofanirwa kunge dzichitsigirwa nemasangano anosanganisira Souther African Development Community, African Union neUnited Nations.
MDC yadoma zvinhu gumi zvinofanirwa kuitwa naVaMnangagwa pasati paitwa hurukuro naVaChamisa.
Izvi zvinosanganisira kumisa kushungurudza vanopikisa; kuona kuti hapana munhu anobatwa chibharo; kubudiswa mumajeri kwevese vakasungirwa nyaya dzematongerwo enyika; kusapindira kwezvematongerwo enyika mumashandiro ematare edzimhosva pamwe nekuremekedza kodzero dzemunhu wese.
Mutauriri webato iri, VaJacob Mafume, vaudza Studio7 kuti pasati paitwa musangano wekuyananisa vanhu, VaMnangagwa vanofanira kubvisa masoja mumigwagwa uye vanofanira kurega dzimwe nhengo dzemapato anopikisa dzakatizira kunze kwenyika kuti dzidzoke kumusha kubva kunyika kwadzakatizira.
VaChamisa vagara vachiti havacherechedzi VaMNangagwa semutungamiri wenyika kunyange hazvo dare reConstitutional Court rakati VaMnangagwa ndivo vakakunda musarudzo yemutungamiri wenyika.
Mubatanidzwa wemapato anopikisa achitungamirirwa naAmai Joyce Mujuru, wePeople’s Rainbow Coalition, haunawo kupinda mumusangano uyu, Amai Mujuru vachiti musangano uyu ndewekungotorwa mifananidzo pasina chine musoro chiri kuitwa.
Shasha yetsiva munyika Charles Manyuchi anoti Muhammad Ali, uyo akashaya nemusi weChishanu kuArizona muAamerica igamba rake munyaya dzemutambo wetsiva.
Mutumbi waAli wakasvika munzvimbo yaakaberekerwa yeLouisville, Kentucky nemusi weSvondo. Ali akashaya ave nemakore makumi manomwe nemana uye ari kutarisirwa kuvigwa kuCave Hill, Louisville kwekare nemusi weChishanu.
Ali ange arwara kwenguva yakareba nechirwere cheParkinson’s disease. Mufi akarwa tsiva kubva muna 1960 kusvika muna 1981 uye pamitambo makumi mashanu nemitanhatu akakundwa mishanu chete.
Panguva iyi, Ali akatora bhande reHeavyweight katatu.
Manyuchi uyo ane bhande reWBO Silver akaudza Studio 7 kuti kushaya kwaAli kwasiya gwanza risingakwanise kuvharika sezvo akaita kuti ruzhinji rwevanhu rwufarire mutambo wetsviva. "Murume ange ane hunyanzvi uyu, baba vangu vaitambawo tsiva vaimufarira ini ndaimuremekedza sezvo ariiye akaita kuti ndisimbe mumutambo uyu." akadaro Manyuchi.
Akaenderera mberi achiti, "Muhammad Ali aizivikanwa nekutaura kuti - float like a butterfly and sting like a bee," ini ndinozivikanwa sa busy bee sezita rangu manyuchi saka ndinonzwa kufara kuti mbande rangu iri rakamborwirwawo naMuhammad Ali nekuti rinemufanikiso wake uye ndiyo category yaiirirwa, ndarwadziwa asi ndicharamba ndichishandisa hunyanzvi hwandakawana mukuburikidza naMuhammed Ali,"
Vatungamiri venyika dzakawanda kusanganisawo vaimbove mutungamiri weAmerica VaBill Clinton nevamwe vatungamiri vedzimwe nyika vari kutarisirwa kunge vari parufu urwu. Vanhu vakawanda vari kuendesa vari kutarisirwa kuti vange vachionekana naAli nemusi weChishanu uyu. Migwagwa iri kutarisirwa kunge yakazara zvakanyanya.
Mhuri yaAli yati panozopedza vanhu vose kuchema nekuonekana nemufi vachazoenda voga semhuri kuenda kunoradzika mufi. Mutauriri wemhuri, VaBob Gunnell vanoti kuradzikwa kwaAli kwainge kwakarongwa makore apfuurta zvichienderana nezvido zvemufi. Anonzi aida kuti kuchemwa kwake kunge kuchifanira kuuyiwa nemunhu wose hake anoda.
Ali akaberekwa achinzi Cassius Marcellus Clay Jr. muna 1942 asi akazochinja zuva iri mushure mekutendeuka kubva kuve muKristo achiita muMoslem. Akakwanisawo kuhwina menduru yegoridhe muchikamu che light heavy weight mushure mekukunda Zbigniew Pietrkowski weku Poland.
Makambani akawanda emuAmerica ari kutora dambudziko rechirwere che COVID-19 (Coronavirus) sechinhu chakakosha zvikuru zvaita kuti vashandi vakawanda vashandire kudzimba dzavo, senzira yekudzivirira kupararira kwechirwere ichi.
Mamwewo makambani ane mabasa asingakwanisi kushandirwa kudzimba kusanganisirawo vezvitoro zvinobika zvekudya, anonzi ave kutombomisa vamwe vashandi mabasa sezvo vasingakwanise kuenda kumahofisi.
Matunhu akawanda emuno muAmerica ave kurambidza kuungana kwevanhu munzvimbo dzinosanganisira dzekudyira pamwe nekunoonekwa mabhaisikopo, izvo zvave kuita kuti vashandi vakawanda vari mumapoka emabasa aya vambomiswa mabasa kusvika zvinhu zvanaka.
Hurumende yeAmerica yakazivisawo kuti ine hurongwa hwekuisa parutivi mari inosvika trillion yemadhora, iyo inonzi ichazoshandiswa mukumutsiridza hupfumi hwenyika kuburikidza nekubatsira makambani pamwe nevanhu vachakanganiswa nechirwere ichi.
Vanhu vanodarika zviuru zvitanhatu vabatwa nechirwere ichi muAmerica uye vamwe vanodarika zana vafa.
Chimwe chizvarwa cheZimbabwe chiri mudunhu reMaryland muno muAmerica, Muzvare Shingie Mangwiro, avo vave kushandirawo kumba nekuda kwechirwere ichi, vanoti vanoona sekunge pfungwa yekuti vanhu vambogara kudzimba yakanaka chose sezvo zvichibatsira kuderedza kusangana kwevanhu.
Muzvare Mangwiro, avo vanomboshandira kumba kana paita mamwe matambudziko, vanoti havana dambudziko rezvekushandisa sezvo michina yavo yekumba yagara yakabatanidzwa neyekubasa.
Vanotiwo matanho ari kutorwa nemutungamiri weAmerica, VaDonald Trump, pamwe nemapazi ehurumende yavo akakodzera zvikuru mukurwisana nedambudziko iri.
Asi Muzvare Mangwiro vari kukurudzirawo vari kumusha kuti vatungamidze utsanana mberi, vachiti kunyange hazvo chirwere ichi chisati chapinda munyika, zvakakosha kuti vanhu vatore matanho ekuchidzivirira.
Vanhu vakasara vasina pekugara zvichitevera mafashamu akaitika kudhamu re Tokwe Murkosi mudunhu reMasvingo gore rapera vanoti hupenyu huchiri hwakavawomera sezvo pasisina rubatsiro rwavari kuwana kubva kuhurumende nemsangano anoshanda akazvimirira.
Mashoko aya abuda pakuparurwa kwegwaro rinoburitsa matambadziko akatarisana nevanhu ava.
Vachitaura kumucheto kwemusangano wekuparurwa kwegwaro resangano reHuman Rights Watch, iyo yakaita ongororo pamagariro evanhu kuNuanetsi Ranch, vamwe vevakasara vasina pekugara zvichitevera mafashamu emvura vanoti havasi kufara kuti hurumende nanhasi haisati yavapa pekugara pakati tsvikiti mushure megore mafashamu aya aitika.
Mumwe wevanhu ava, Amai Kundiso Tevera, vanoti vanzwa nekungotamiswa tamiswa nehurumende. Vati pavakagariswa kuNuanetsi padiki zvikuru zvekuti mhuri dzose dzakakanganiswa nemafashamu aya hadzina chadzinokwanisa kuita.
Amai Tevera vati chimwe chave kunetsa kupararira kuri kuita zvirwere zvemanyoka zvavanoti zviri kukonzerwa nemvura isina kuchena yavanoti vari kuwana muzvibhorani zvavati zviri chinhambwe kubva pa Nuanetsi Ranch pavakapihwa twuminda twekuti vagare.
Zvichakadai, mumwe wevanhu ava, Amai Wanisai Muzenda, vanoti chekudya ndicho chave kunetsa vanhu vazhinji vakabviswa ku Tokwe Mukorsi vachiti vanhu vazhinji vari kuziya nenzara zvichitevera kumbomira kubatsira kwakaita masangano aishanda akazvimirira kuvapa chikafu.
Amai Muzenda vanoti munhu anorarama nehutachiwana, nokudaro kushayikwa kwechikafu kunzvimbo yavakagariswa patsva iyi kwava kuvatadzisa kunwa mapiritsi avo uye vanoti vave kutoshuvira rufu.
Mumwe wevanhu ava, Va Kenneth Hlavano, avo vaimbova musoja, vanoti chiri kuvarwadza ndechekuti vakatamiswa rutatu kubva pakaita mafashamu aya pasina muripo.
Zvichakadai, vakaita ongororo yemamiriro akaita kwakagariswa vanhu vakabviswa ku Tokwe Murkosi ava uye vachishanda nesangano re Human Rights Watch, Va Dewa Mavhinga, vakurudzira komisheni inowona nezvekodzero dzevanhu kuti iferefete mabvisirwo akaitwa vanhu ku Tokwe Murkosi pamwe nekutyorwa kwekodzero dzevanhu ava kuri kuramba kuchienderera mberi.
Hatina kukwanisa kunzwa divi rehurumende panyaya iyi sezvo gurukota rinowona nezvinoitika mudunhu re Masvingo, Va Kudakwashe Bhasikiti, vanga vasingadaire nhare mbozha ukuwo gurukota rinowona nezvinoitika mukati menyika, Va Kembo Mohadi, vanga vachidzosera mibvunzo kuna Va Bhasikiti.
Va Mavhinga vakurudzira kuti vari kushungurudzwa ava vakwidze nyaya dzavo kumatare edzimhosva. Va Mavhinga vataura izvi pakuparura kwaita sangano ravo gwaro rinotarisa maramiro evanhu vakabviswa kuTokwe Murkosi zvichitevera mafashamu emvura egore rapera riri kudaidzwa kuti “Homeless, Landless and Destitute – The Plight of Zimbabwe’s Tokwe Mukorsi Flood Victims”
Gwaro raparurwa ne Human Rights Watch iri riri kukurudzira hurumende kuti iwanise pekugara vanhu vakakanganiswa nemafashamu emvura ava vanodarika zviuru makumi maviri pamwe nekuvaripa.
Sangano iri riri kukurudzirawo sangano renyika dziri mu Africa re African Union kuti riwone kuti Zimbabwe yachengetedza kodzero dzevanhu. Mutunngamiri wenyika, Va Robert Mugabe, ndivo vave sachigaro we AU.
Muraidzi wechikwata chenyika chevakuru nechevadiki, KalistoPasuwa, aregedza basa.
Pasuwa akaregedza basa nezuro apo chikwata chemaYoung Warriors chakadzoka kubva kuSouth Africa uko vakanorohwa 3-0.
Pasuwa akazivisa veZimbabwe Football Association kuti haangarambe achishanda pasina mubhadharo wemari yemuhoro, iyo asina kubhadharwa kwemwedzi gumi iyo anga ari pabasa.
Maneja waPasuwa, VaGibson Mahachi, vanoti Pasuwa akaregedza basa uye ave kutarisa mamwe mabasa ari kuuya pamberi pavo.
Runyerekupe rwuri kufamba muHarare nderwekuti Pasuwa angangodzokera kuDynamos mushure mekudzingwa basa kwa David Mandigora semurairidzi wechikwata ichi.
Aimbove kit manager wemaWarriors, VaJoshua Khumalo, avo vasina zvekare kubhadharwa panguva iyo vaive pabasa, vanoti Pasuwa atora danho rakanaka pane kuti ashandire mahara.
VaKhumalo vanoti vari kushamisika kuti veZifa havasi kubhadhara vashandi vavo ivo vachiwana mari inobva kuFifa yerutsigiro.
Muteveri wenhabvu, VaProsper Muzanharwo, vanoti kurohwa kwakaitwa maYoung Warriors kuSouth Africa hakuneyi nematambiro avo asi kuti vaive nenzara nemhaka yekunyimwa mari neveZifa ivava.
Mushamarari wezvemitambo, Howard Musonza, anoti veZifa vakundikana zvekuti vanofanira kubviswa pabasa kana vachitadza kubhadhara vanovashandira.
MaYoung Warriors achaenda kumaAfrica Games kuCongo Brazaville muna Gunyana aine murairidzi mutsva, Nation Dube, uyo aive mutevedzeri waPasuwa.
MaWarriors zvekare achange aine murairdzi mutsva apo ari kutamba neGuinea mumakundano e2017 Africa Cup of Nations mukutanga kwaGunyana.
Vedzisvondo vaungana muHarare vachinamatira matambudziko akatarisana ,ukuwo mutungamiri wenyika, VaEmmerson Mnangagwa, vachikurudzirawo kuti pave nekubatana pakati pemapato ezvematongerwo enyika.
Vemakereke ari pasi pesangano reZimbabwe Indigenous Inter-Denominational Council of Churches vaungana munhandare yeNational Sports Stadium vachinamatira nyika kuti matambudziko ose ayakatarisana nawo apere.
Vachitaura pachiitiko ichi, mutungamiri wenyika, VaEmmerson Mnangagwa, vakurudzira kuti mapato ose ezvematongerwo enyika abatane kuitira kuti agadzirise matambudziko ari kunetsa munyika.
Reverend Andrew Utaunashe vesvondo yeFamily of God vatsinhirawo zvataurwa naVaMnangagwa.
Reverend Abel Sande vechechi yeAmbassadors for Christ Ministries International vati chakakosha ndechekuti vatungamiri vemapato ezvematongerwo enyika varegererane zvavakatadzirana kana vachida kuti nyika iende mberi.
Asi mutevedzeri wemutauriri weMDC inotungamirwa naVaNelson Chamisa, VaLuke Tamborinyoka, vanoti havana kukokwa kumusangano uyu.
Studio7 haina kukwanisa kunzwa kumamwe mapato ezvematongerwo enyika kana akakokwawo kumusangano uyu.
VaMnangagwa vakurudzirawo vari mudzisvondo pamwe neveruzhinji kuti varime zvakasimba kuitira kuti nyika ive nemaguta vachiti vachiti nyika haingararame nekupemha chikafu nguva dzose.
Vamwe vatungamiri vedzisvondo vanga vari pamusangano uyu vanga vachsianganisira VaEmmanuel Makandiwa naVaNehemiah Mutendi nevamwe.
Munatamato uyu waitwa pasi pedingindira rinoti “Joining hands, minds, hearts and voices together in Christ to save, build and strengthen our nation."
Mutauriri waVaChamisa, Doctor Nkululeko Sibanda, vanoti musangano wemachechi uyu hauna kukoka VaChamisa sezvawaita VaMnangagwa.
Doctor Sibanda vanoti VaChamisa munhu anoda zvikuru kuabatsirana mukugadzirisa zviri kunetsa munyika, nokudaro dai vakokwa, dai vaendawo kumusangano uyu.
Asi VaSibanda vanoti musangano wezvemachechi wapindwa naVaMnangagwa unenge unoratidza kunge wanga wakarongwa nemachechi ane husahwira neZanu PF.
Vanoti vachaongorora pamire machechi aya kuitira mune remangwana.
Zvinhu zvave kuramba zvichiita manyama amire nerongo muzvipatara zvikuru muguta reBulawayo mushure mekunge vana mukoti nevamwe vashandi vemuzvipatara vatangawo kuramwa mabasa senzira yekupa rutsigiro kuna vanachiremba vave nemasvondo maviri vachiramwa mabasa.
Studio 7 payasvika pachipatara cheMpilo Central Hospital yawana panzvimbo dzinorapirwa vanhu vanobva kumba kana kuti Outpatient Department pamwe neCasualty Department paine vanhu vashoma zvikuru.
Vanhu vazoudzwa kunzi vadzokere kudzimba dzavo mushure mekunge vana mukoti nevamwe vashandi vehurumende vaita musangano apo vatora chisungo chekutanga kuramwawo mabasa senzira yekutsigira vana chiremba avo vakatanga kuramwa mabasa masvondo maviri apfuura.
Mumwe murume asina kuda kudomwa nezita ati kubva nemusi weMuvhuro ange achiuya nababa vake kuti vazoongororwa navana chiremba paMpilo asi vasingawane rubatsiro.
Murume uyu ati hurumende inofanirwa kugadzirisa zvichemo zvavana chiremba nevamwe vashandi vemuzvipatara.
Muzvare Dorcas Mpofu avo vange vaperekedza sekuru vavo kuti vazorapwawo paMpilo vati havachaziva zvekuita vakatsinhirawo kuti dai hurumende yaona zvaingaita.
Mukuru waana chiremba paMpilo Hospital, Dr Solwayo Ngwenya, vati chimwe chikamu chishoma chavanachiremba chakauya kubasa asi vabvuma kuti vana chiremba pamwe nevamwe vashandi vemuzvipatara havazi kufara uye vakawanda vavo havana kuuya kubasa nemusi weChitatu zvekuti zvinhu zvikaramba zvakadaro, hupenyu hweveruzhinji hunenge hwave munjodzi.
Pamashoko ari kubuda mumapepanhau ehurumende ekuti hurumende iri kuunza vana chiremba vemuchiuto muzvipatara, Dr Ngwenya vati havasati vanzwa nezvavo.
Sangano reZimbabwe Nurses Association rakaita musangano nezuro muHarare pamwe nemasangano anomirira vashandi vemuzvipatara, vakatora danho rekutangawo kuramwa mabasa kutanga nhasi.
Mamiriro ezvhinhu paUnited Bulawayo Hospitals ange ari mamwe chete vana chiremba vakawanda vasiri pabasa uye vanoziva zviri kuitika vaudza Studio 7 kuti vana mukoti vakawanda vange vasiri pabasa.
Mumwe murume wechikuru, VaMabuku Ndlovu, avo vange vauya kuti vazoonekwa nachiremba paUBH vati vaudzwa kuti havakwanise kuonekwa nekuti vana chiremba vange vasiri pabasa.
Mukuru wavana chiremba pachipatara ichi, Dr Narcisius Dzvanga, vati havakwanise kutaura nesu sezvo vange vari mumusangano.
Vana chiremba vakawedzera kuramwa kwavo mabasa zvichitevera kupambwa kwakaita Dr Peter Magombeyi avo vange vakafanobata chigaro chemutungamiri wesangano reZimbabwe Hospital Doctors Association.
Hurumende inoti yakatyamadzwa nedanho rakatorwa nemutungamiri weAmerica, VaDonald Trump rekuwedzera zvirango zvakatemerwa nehurumende yeAmerica vamwe vakuru muhurumende nemubato reZanu PF uye makambani anodyidzana nehurumende.
Vachinyora mugwaro ravaburitsa, gurukota rezvekudyidzana nedzimwe nyika, VaSibusiso Moyo, vanoti havana zvavo kushamiswa nezvaitwa neAmerica izvi.
Asi VaMoyo vanoti kunyange hazvo America yatora danho iri, haita kutangawo yatarisa divi rekuti Zimbabwe yasvika papi nematanho ayo ekuvandudza zvematongerwo enyika, zveupfumi pamwe nezvemitemo kubva hurumende yaVaEmmerson Mnangagwa yapinda pachigaro muna 2017.
Vanoongorora zvematongerwo enyika vari nhengo yeZanu PF, VaGadzira Chirumhanzu, vanoti zvagara zvinozivikanwa kuti America inoda kuzviita mukoma wenyika dzose pasi rose nekuti Zimbabwe yakatora minda yevachena ichipa kuvatema.
VaChirumhanzu vanoti iyo America iri kuuraya vanhu mune dzimwe nyika mairi kurwa dzihondo dzayo asi hapana kana matanho airi kutorerwa ezvirango.
Gweta rinorwira kodzero dzevanhu, uye vari mukuru weHuman Rights Watch kuchamhembe kweAfrica, VaDewa Mavhinga, vanoti havana kushamiswa nezvaitwa neAmerica izvi, sezvo hurumende yaVaMnangagwa isina kutevera zvivimbiso zvayo zvekuti ichagadzirisa zvinhu munyaya dzekodzero dzevanhu.
VaMavhinga vanoti hurumende yakambenge yatambira zvakabuda muongororo yakaitwa nekomisheni yevaive mutungamiri weSouth Africa, VaKgalema Motlanthe, zvekuti mauto ane chekuita nekuurayiwa kwevanhu, asi iye zvino yave kuzviramba, unove munongedzo wekuti haina kumira pachokwadi.
Sangano rezvehutano pasi pose, reWorld Health Organisation, WHO, rinoti Zimbabwe ndeimwe yenyika makumi matatu pasi rose dziri kunetsekana nechirwere cherurindi, kana kuti TB.
Sangano iri rinoti Zimbabwe iri kuremerwa nemhando nhatu dzechirwere ichi dzinoti TB pachayo, TB yakabatana nehutachiwana hweHIV, neimwe inokunda mishonga wekuirapa, inonzi MDR-TB.
Sangano ravanachiremba vanorwira kodzero dzevanhu, reZimbabwe Association of Doctors for Human Rights rinoti Zimbabwe haifaniri kuva inonetseka nechirwere ichi.
Munyori mukuru wesangano iri, Dr. Evans Masitara vanoshora mabatirwo enyaya iyi nehurumende vachiti nhengo dzeparamende dzinofanira kutarisa zvinhu nemaziso matsva.
Nyaya yekukwira kwemitengo yezvinhu vhiki roga roga yave kukonzera kusagadzikana munyika hurumende ichipomera vanopokisa, masangano akazvimirira uye vemabhizimisi mhosva yekuda kuipidigura.
Asi vanopikisa vanoti hurumende yakundikana zvachose kugadzirisa hupfumi nekudaro yave kungopumha vanhu huroyi.
Mukuru wesangano revanotengesa mumigwagwa reVendors Initiative for Social and Economic Transformation, VaSamuel Wadzai, vanoti vanhu vakawanda munyika vari kushamisika kuona vekambani dzenharembozha vachikwidza mitengo.
Izvi handizvo chete zvakwira mitengo kana kutarisirwa kuti zvichakwira, chingwa, nyama, hupfumi, mari dzerendi zvakawedzerwawo.
Gurukota rinoona nezvekuburitswa kwemashoko, Amai Monica Mutsvangwa, vaudza vatori venhau kuti dare remakurukota rataura nyaya yekukwira kwemitengo yezvinhu rikawirirana kuti richayedza kuwanira vemabhizimisi mari yekunze yekuti vakwanise kugadzira zvinhu zvine mutengo wakaderera.
Amai Mutsvangwa vatiwo vari kukumbira vemabhizimisi kuti vadzikise mitengo.
Mune imwe hurukuro yavakaita neStudio7 Amai Mutsvangwa vakaratidzawo kushusikana nenyaya yekukwira kwemitengo yezvinhu.
Hurumende inoti kuburikidza nekambani yakaumbwa kubva muGrain Marketing Board inonzi Silo Food Products iri kuparura hurongwa hwekugadzira zvimwe zvekudya zvichatengeserwa vanhu zvakaderera mutengo.
Asi vaimbova gurukota rezvemari munguva yehurumende yemubatanidzwa vari nhengo yeMDC, VaTendai Biti, vanoti izvi zvakamboyedzwa zvikaramba kushanda.
Gurukota rezvekutakurwa kwezvinhu, VaJoel Biggie Matiza, vakayambira kuti mari dzematoll gates uye dzemitero yemotokari dzichawedzerwa.
VaWadzai vanotiwo zvinhu hazvina kumira zvakanaka kune vanotengesa mumigwagwa. VaBiti vanoti zviri pachena kuti hurumende yakundikana.
Asi hurumende pachayo iri kuramba kuti ndiyo yakonzera kuti zvinhu zviite manyama amire nerongo ichipomera vemabhizimisi nenyika dzakabudirira mhosva yekuvhiringidza zvinhu nechinangwa chekuda kuipidigura.
Mumwe mutevedzeri wemutungamiri wenyika, VaConstantino Chiwenga, uye gurukota rezvemukati menyika, VaCain Mathema, vanoti vanopikisa, masangano akazvimirira oga nevemabhizimisi ndivo vari kupa kuti zvinhu zviwedzerwe mutengo.
Mashoko aya anotsinhirwa namuzvinabhizimisi akakwikwidza kuWarren Park akamirira Zanu-PF, asi akakundikana, VaGilbert Muponda, avo vanoti vemabhizimisi vave kufurirana kukwidzwa mitengo.
Asi VaBiti vanoti mitemo yehurumende ndiyo iri kupa kuti zvinhu zviite manyama amire nerongo.
Kuvanhu vakawanda munyika yave nyaya yekuti mwana atsva dumbu mai vatsva musana sezvo zvikoro zviri kuvhurwa svondo rinouya zvimwe zvikoro zvichiwedzerawo mari dzechikoro.
Vana vari kuenda kumabhodhingi vanonzi vauye nechikafu zvekare.
Vanhu vafa nechirwere cheCovid-19 munyika vave zana nevaviri kana kuti 104. MuHarare muri imo mune vanhu vakawandisa vafa nechirwere ichi vanosvika makumi mashanu nevashanu kana kuti 55.
Bulawayo ndiyo iri kutevera pavanhu vafa vanosvika makumi maviri nevatatu.
Dunhu reMasvingo chete ndiro risina kana munhu mumwe chete ati afa nechirwere ichi.
Vanhu vabatwa nechirwere ichi munyika vadarika zviuru zvina nemazana mashanu ane makumi manomwe nemashanu kana kuti 4, 575. Vapora vachidarika chiuru chimwe chete nemazana mana ane gumi nevatanhatu kana kuti 1,416.
Nyanzvi munyaya dzezvehutano Dr Brighton Chireka vanoti havo vanhu vazhinji vanopora kunyangwe vamwe vashoma vachida kuzoendeswa kuchipatara.
Dr Chireka vatiwo kudziya muviri, kurutsa, kutonhorwa zvakanyanyisa, kubvunda nezvimwe munongedzo wekuti munhu anogona kunge abatwa nechirwere ichi.
Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika miriyoni imwe chete vabatwa nechirwere ichi muAfrica.
Vafa vadarika zviuru makumi maviri nemaviri ane mazana mapfumbamwe nevatatu kana kuti 22, 903. Vanhu vapora vadarika zviuru mazana masere nemakumi maviri kana kuti 720, 000.
Huwandu hwevanhu vabatwa nechirwere checoronavirus pasi rose hwadarika mamiriyoni gumi memapfumbamwe ane zviuru mazana matanhatu kana kuti 19, 6 million.
Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi.
Vanhu vafa nechirwere ichi muAmerica vadarika zviuru zana ne makumi matanhatu nemaviri kana kuti 162, 000.
Pasi rose vanhu vafa nechirwere ichi vadarika zviuru mazana manomwe nemakumi maviri nemanomwe ane mazana mashanu kana kuti 727,000.
Vapora pasi rose vachidarika mamiriyoni gumi nerimwe nezviuru mazana mapfumbamwe kana kuti 11,9 million.
Dare reHigh Court muBulawayo rakarasa chikumbiro chaVaTashinga Musonza chekuti vatongwe achibva kumba.
Mutongi wedare reHigh Court Justice Martin Makonese vakarasa chikumbiro chaVaMusonza uyo vari kupomerwa mhosva yekuuraya musikana wavo, Muzvare Lucy Duve, vachiti kunyange hazvo musungwa wose ane kodzero dzekuwana rusununguko, kodzero iyi inofanirwa kuvepo kuchitariswawo kufambiswa zvakanaka kwenyaya dzemitemo.
VaMusonza avo vanove mutyairi wendege muAir Force of Zimbabwe anonzi akarova Muzvare Lucy kusvika azofa, mushure mekunge vatadza kunzwisisana panyaya yekuti VaMusonza aipomera Muzvare Lucy kuti aidanana nemumwe mururme.
VaMakonese vati kunyange hazvo VaMusonza vari kuramba mhosva yavari kupomerwa zviri pachena kuti vanobvumirana nezvakawanda zvinonzi zvakaitika musi uyu. Vakatiwo pane humbowo hwakasimba hunoroverera VaMusonza izvo vati zvinogona kupa VaMusonza pfungwa yekuda kutiza kumiswa pamberi pedare kana vakapiwa mukana wekutongwa vachibva kumba.
Vatiwo dare raive razvipira kutanga kutonga nyaya yaVaMusonza asi ivo voga vakaunza imwe nyaya mudare vachiti vanoda kuti dare reConstitutional Court ritare kuti vatongi vedare reHigh Court vanofanirwa kuve nevabatsiri vanonzi muChirungu assessors here kana kuti kwete pavanenge vachitonga mhosva.
VaMakonese vati semaonero avo, VaMusonza vanenge vari kuda kungopedza nguva vachiita kuti nyaya yavo isatanga kutongwa. Vatiwo nyaya yekuti VaMusonza vanobvuma kuti vakarova Muzvare Lucy asi vachizoramba kuti kumurova uku ndiko kwakamuuraya inoita kuti vawone vasina kukodzera yekuti vatongwe vachibva vachitsinhira kuti VaMusonza anogona kutiza.
Rimwe remagweta ari kumiririra Musonza Muzvare Taboka Nyathi vatsanangura vatenda kuti vanyimwa mukana wekubvisa mari yechibatiso.
Nyaya yaVaMusonza yakaita mukurumbira sezvo mamwe masangano emadzimai akapindira sezvo paive pamboita maonero ekuti nyaya iyi yaida kutsikwa-tsikwa.
MDC Alliance inoti icharamba ichirwisa nyaya yehuori munyika zvisinei nematambudziko ari kusangana nebato iri.
Vachitaura pamusangano wavaita nevatori venhau muHarare, mutauriri webato iri, Muzvare Fadzayi Mahere, vati vacharamba vachirwisa kusafambiswa kwemari yenyika zvakanaka huye kumanikidza kuti komishini inoona nezvehuori isunge vese vanoita huori munyika kusanganisira vari kutora mukana wechirwere cheCOVID-19 kubira nyika mari.
Muzvare Mahere vatiwo sebato, vakaona nyaya dzehuori dzisiri kutsvagurudzwa zvinovagutsa, vachange vachizoratidzira mumigwagwa munguva shoma inotevera.
Muzvare Mahere vatiwo MDC Alliance haisi kuzotambisa nguva ichirwisa zvinhu zvisingabuditsi Zimbabwe mumatope mairi vachiti chinangwa chebato ravo kuona kuti vana veZimbabwe vabuda mukutambura uku.
Mumwe muongorori wezvematongerwo enyika, VaEarnest Mudzengi, vatiwo kusatongwa kwenyaya dzehuori dzichipera vanhu vachiendeswa kujeri zvimwe zvezvinhu zviri kuita kuti veruzhinji vagunun’une.
Asi vanoona nezvekubuditsa kwemashoko mubato reZanu PF, VaTafadzwa Mugwadi, vati hurumende yaVaEmmerson Mnangagwa iri kugona chose kurwisa huori.
VaMugwadi vati vanhu vari kuita zvehuori vari kusungwa neZimbabwe Anti-Corruption Commission, Zacc, nemapurisa.
Panyaya yekuti vamwe vari kusungwa nyaya dzavo dzotora nguva refu dzichiri mumatare, VaMugwadi vati hurumende yaVaMnangagwa haingagoni kumhanyisa matare asi vakati pane vamwe vaive muhurumende vakatobatwa nemhosva yehuori kusanganisira VaDouglas Tapfumaneyi vaishanda kumahofisi emutungamiriri wenyika.
Gurukota rinoona nezvemutemo, VaZiyambi Ziyambi, vati vanga vasati vaona mashoko ataurwa nebato reMDC Alliance aya nekudaro hapana chavaigona kutaura nezvenyaya yekurwiswa kwehuori zvakakwana munyika.
Mutauriri weZacc, VaJohn Makamure, vanga vasiri kudaira nharembozha yavo kuti tinzwewo divi ravo panyaya yekurwisa huori munyika.
MDC Alliance yaramba mashoko ekuti ine chekuita nemhirizhonga inonzi yaitika pamuzinda weMorgan Tsvangirai House.
Muzvare Mahere vati gakava riripo pakushandiswa kwemuzinda uyu vakarisiira kumatare edzimhosva huye ibato rinotevedzera mitemo yenyika.
Apo Muzvare Mahere vanga vachitaura nevatori venhau, MDC inotungamirwa naMuzvare Thokozani Khupe inonzi yanga iri mubishi rekuunganidza mazita evanhu vairi kuda kudzinga mudare reNational Assembly.
Vanonzi vari kutarisirwa kudzingwa muparamende chero nguva vanosanganisira VaAmos Chibaya, VaInnocent Gonese, Muzvare Joanna Mamombe, VaHappymore Chidziva, VaJob Sikala, VaDaniel Molokele, VaCaston Matewu naVaSamuel Banda.
Huwandu hwenhengo dzeMDC dziri kuda kudzingwa hunonzi hunogona kukwira zvichitevera mhirizhonga inonzi yamboitika pamuzinda weMorgan Richard Tsvangirai House.
Studio7 haiana kukwanisa kunzwa kumunyori mukuru weMDC-T, VaDouglas Mwonzora, pamusoro pehurongwa hwebato ravo hwekudzinga dzimwe nhengo muparamende.
Bato iri rakatodzinga kare nhengo ina dzinoti Muzvare Thabitha Khumalo, VaProsper Mutseyami, VaCharlton Hwende, naAmai Lilian Timveos.
Zimbabwe yaita mangange nhasi nemusi weSvondo neCongo Brazaville mumutambo wemakundano eAfrica Nations Cup. Mutambo uyu watambirwa kuLibreville, guta guru renyika iyi.
Zimbabwe iri muGroup G pamwe chete neDR Congo neLiberia. Liberia neDRC dzakaitawo mangange 1-1 zvakasiya Zimbabwe iri panhongonya.
Zvikwata zviviri zvinenge zviri pamusoro ndizvo zvichaenda kumakwikwi aya kuCameroon gore rinouya.
Zimbabwe neDRC dzine mapoinzi mana mushure memutambo miviri ukuwo Liberia neCongo Brazzavile dziine poindi imwe chete.
Zimbabwe nhasi yapinda muzuva rechipfumbamwe vanhu vachikurudzirwa kugara mudzimba senzira yekudzivirira kupararira kwechirwere checoronavirus icho chauraya vanhu vanodarika zviuru makumi manomwe nezvitatu pasi rose.
MuZimbabwe mune vanhu gumi vakabatwa nechirwere ichi uye mumwe chete akafa.Vachitaura neStudio 7, mukuru anoona nezvehutano mukanzuru yeHarare Dr Prosper Chonzi vati vari kutyira zvikuru kuti vanhu zviuru gumi nezvitatu vakabva kuSouth Africa painge ponzi vanhu munyika iyi vagare mudzimba vanogona kuwedzera huwandu hwevanhu vachabatwa nechirwere ichi munyika.
Vatiwo huwandu hwevanhu vabatwa nechirwere hunogona kunge wakaderera nekuti varikuvhenekwa vachiri vashoma.
Mashoko atumirwa kuStudio 7 neAfrican Union achibva kusangano rinoongorora nyaya dzezvirwere reAfrica Centres for Disease Control Prevention anoratidza kuti muAfrica mafa vanhu vanodarika mazana mana nemakumi mana nevaviri.
Vanhu vabatwa nechirwere ichi muAfrica vadarika zviuru zvipfumbamwe nemazana mana uye vakawanda vacho vari muSouth Africa umo mafawo vanhu gumi nemumwe chete kusvika parizvino.
Dunhu reSADC rine vanhu vanodarika chiuru chimwe chete nemazana manomwe nemakumi matanhatu vabatwa nechirwere ichi.
Asi kunyika dzekumawirira ndiko kune vanhu vakawandisa vabatwaJohns Hopkins University yemuAmerica iri kuongorora chirwere ichi inoti vanhu vanodarika miriyoni imwe chete nezviuru mazana maviri vabatwa nechirwere ichi.
America iyo ine vanhu vanodarika zviuru gumi vafa ndiyo ine vanhu vakawandisa vabatwa nechirwere ichi kunyangwe vakawanda vafa pasi rose vachiri vekuItaly kwashaya vanhu vanodarika zviuru gumi nezvitanhatu nemazana mashanu.
Mutungamiri wehurumende yeBritain VaBoris Johnson avo vakabatwa nechirwere ichi vaendeswa kunorapwa vari kurwarisa kana kuti Intensive Care Unit mushure mekusimbirwa zvakanyanya nechirwere ichi.
Kunyangwe zviri pachena kuti kukurudzira vanhu kuti vagare mudzimba kunobatsira kuderedza huwandu hwevanhu vanofa nechirwere ichi, vamwe muZimbabwe vave kugunun’una kuti vave kufa nenzara sezvo vemabhizimisi vakawedzera mitengo yezvekudya zvakanyanya.
Mutungamiri webato rinopikisa reMDC VaNelson Chamisa vanoti munyika mave kuda kuitwa nhaurirano sezvo zvinhu zvaramba zvakaita manyama amire nerongo munyaya dzezvehupfumi nematongerwo enyika.
Mitengo yezvinhu iri kuramba ichiitachamurambamhuru uye vakawanda vave kunonga svosve nemuromo.
Mashoko aVaChamisa aya anotevera mashoko akataurwa nemutungamiri wenyika VaEmmerson Mnangagwa ekuti VaChamisa vakaramba kuti bumbiro rivandudzwe kuti vapihwe chiremerachekuti vaite mutungamiri webato rinopikisa mudare reparamende senzira yekutanga nhaurirano.
VaMnangawa vakataura mashoko aya aponyika yaipemberera zuva rekuzvitonga kuzere panhepfenyuro yeZBC.
Asi VaChamisa vanoti havawirirane nenyaya yekungopihwa ivo chigaro asi mhuri yeZimbabwe ichitambura.
Hatina kukwanisa kubata mutauriri waVaMngangagwa vaGeorge Charamba kuti tinzwe divi ravo sezvo nharembozha yavo yange isiri kudairwa.
Vatyairi vemabhazi ekambani yehurumende anotakura veruzhinji, yeZimbabwe United Passenger Company, kana kuti ZUPCO, vanonzi vapinda mukushanda zvisina mwoyo wese kana kuti go-slow, senzira yekunyunyuta nemashandiro avanoita pamwe nemari dzemihoro yavanonzi vari kutambira.
Mutungamiri wesangano revanofamba nemabhazi nemichovha, rePassengers Association of Zimbabwe, VaTafadzwa George Goliati, vanoti ongororo yaitwa nesangano ravo, zvikuru muguta reHarare, inoratidza kuti veruzhinji vanga vachitambura zvikuru kufamba kuenda kumabasa pamwe nekudzokera kudzimba.
VaGoliati vanoti mabhazi anga ari mashoma zvikuru kudarika anofamba mazuva ose, uye anga asingafambe nenguva sezvaanofanirwa kunge achiita.
Studio 7 yaedza kubata veZUPCO pamwe negurukota rezvekutakurwa kwezvinhu, VaJoel Biggie Matiza kuti tinzwe mamiriro akaita zvinhu, asi havana kupindura mibvunzo yedu pamwe nekudavira nharembozha dzavo patavafonera.
ZUPCO ndiyo chete yakapiwa mvumo nehurumende yekutakura vanhu munguva ino yechirwere cheCovid-19, uye iri kushandisawo mabhazi emakambani anotakura vanhu kuwedzera mabhazi ayo ari kushanda.
Studio 7 yaedzawo kubata mumiriri wevemabhazi anotakura vanhu ari pasi peZUPCO, VaIsau Mupfumi asi havana zvakare kupindura mibvunzo yedu yatavatumira.
Asi VaGoliati vanoti kuramwa mabasa kwevashandi veZUPCO kunokanganisa kufamba kwevanhu zvakanyanyanenyaya yekuti hurumende yakapa masimba ose kukambani imwe chete kuti ive iyo inotakura veruzhinji.
Vanoti sesangano vakagara vakapokana nedanho rekuti kambani imwe chete ive iyo inopiwa mvumo yekutakura vanhu, vachiti kushaikwa kwemabhazi kwave kupinza vanhu munjodzi yekubatira Covid-19 sezvo vave kukwira michovha isiri kutevera matanho ekudzivirira chirwere ichi.
Boka reZimbabwe Statistics Agency, Zimstats, rinoti kuramba mitengo yezvinhu ichiita chamurambamhuru zvakaita kuti inflation yepagore ikwire zvakanyanya zvekuda kusvika pazvikamu zana kubva muzana mumwedzi waChivabvu zvichienzaniswa nenguva imwecheteyo gore rapera.
Boka iri rinoti inflation, iyo inoreva kukwira kwemitengo yezvinhu panguva imwechete huremu hwemari yemunyika hunenge huchiderera, yakakwira kuenda pazvikamu zvingada kusvika makumi mapfumbamwe nezvisere kubva muzana (97.8%), ichibva pazvikamu makumi manomwe nezvishanu kubva muzana mumwedzi waKubvumbi.
Zimstat inoti kukwira kwe inflation uku kwakanyanyokonzerwa nekukwira kwemitengo inosanganisira yezvekudya, zvinwiwa nembatya.
Chingwa chinonzi changa chichishaikwa mukupera kwesvondo kusvika Muvhuro, izvo zvinonzi nevamwe zvaiat kuti vamwe vezvitoro vakwidze mutengo kubva pamadhora matatu ane masendi makumi mana ($3.40) kuenda pamadhora mana anemasendi makumi maviri nemashanu, ($4.25).
Dzimwe nyanzvi mune zveupfumi dzinoti kukwira kwe inflation uku ndiko kwakakurisa munhoroondo yenyika mukati memakore gumi.
Nyanzvi mune zveupfumi, vachishanda nesangano reLabour and Economic Development Research Institute of Zimbabwe, Doctor Prosper Chitambara, vanoti chimwe chakakonzera kukwira kwe inflation zvakanyanya kudai kusagadzikana kwedhora reRTGS, iro riri kushandiswa munyika, kana richienzaniswa nemari yeku America.
Vanhu vanoroja vakawanda vari kutambira nemufaro danho rakatorwa nedare remakurukota ehurumende nezuro rekuti varidzi vedzimba vasadzinge maroja anenge akundikana kubhadhara mari dzepavagere panguva ino nyika yakavharwa nekuda kwechirwere che coronavirus.
Asi danho iri ratambirwawo zvakasiyana-siyana nevaridzi vedzimba.
Danho rakatorwa nehurumende iri ratambirwa nemufaro nemamwe maroja akaita saAmai Nomatter Kanhukamwe, avo vanogara mumusha weMabvuku muHarare.
Asi vamwe vane dzimba dzinogara maroja vakaita saAmai Pheona Munyaradzi vemumusha weTafara, uyo wakavakidzana nemusha weMabvuku, vati vachapinda panguva yakaoma kana maroja avo akatadza kubhadhara mari yerendi.
Mutungamiri weChitungwiza Residents Trust, Muzvare Alice Kuvheya, vatiwo nyaya iyi iri paviri nekudaro hurumende yaifanira kutanga yataura nemapoka akawanda isati yatora danho iri.
Sachigaro wesangano rinomirira vagari vekuKadoma reKadoma Progressive Residents Association, VaWilbert Batanai Murambiwa, vatiwo zvaitwa nehurumende izvi zvichaita kuti varidzi vedzimba vatadze kuterera dzimba dzavo.
Mutungamiri weHarare Residents Trust, VaPrecious Shumba, vati hurumende inofanirawo kuona zvaingaite sezvo iri iyo inotora mitero kuitira kuti irerutsire varidzi vedzimba pamwe nemaroja.
Studio7 haina kukwanisa kunzwa kumunyori mubazi rezvekuburitswa kwemashoko, VaNick Mangwana, sezvo vanga vasiri kubatika panhare mbozha yavo.
Asi mumashoko avakaisa paTwitter nemusi weChipiri, VaMangwana vakati dare remakurukota rakange ratora danho iri senzira yekuona kuti hapana munhu anoomerwa zvakanyanya nehupenyu panguva iyo nyika iri kurwisana neCovid-19, uye pasina ari kuenda kumabasa.
Hurumende iri kukurudzira kuti vanhu vagare mudzimba senzira yekudereredza mukana wekupararira kwechirwere cheCovid-19, icho chanetsa pasi rose.
Vaimbova gurukota rezvehutano, VaDavid Parirenyatwa, avo vasungwa neChina, vamiswa pamberi pedare ramejisitiriti vachipomerwa mhosva yekushandisa masimba avo zvisirizvo panguva yavaive gurukota rehurumende.
Muchichisi wenyaya iyi, VaMichael Reza, vaudza dare kuti VaParirenyatwa vakashandisa chinzvimbo chavo zvisirizvo pavanonzi vakaudza sachigaro webhodhi rekambani yeNatpharm, VaGeorge Washaya, kuti vakanzure magwaro ebasa aAmai Flora Nancy Sifeku avo vaive mukuru wekambani yeNatpharm vachiti vaida kuti Amai Sifeku vashande kumuzinda webazi rezvehutano kwenguva isina kutarwa.
VaReza vatiwo VaParirenyatwa vakakonzeresa kuti VaNewman Madzikwa, avo vanove mukuru anoona nezvemishonga mubazi rezvehutano, vapihwe basa rekufanobata chigaro chemukuru weNatpharm kubva musi wa1 Chikumi wegore rino.
Muchuchisi wenyaya iyi aenderera mberi achiti izvi zvakakonzera kuti bhodhi reNatpharm ripe Amai Sifeku naVaMadzikwa magwaro ebasa emwedzi mitanhatu kubva musi wa1 Chikumi kusvika 30 Mbudzi gore rino.
VaReza vati izvi zvakaita kuti kambani yeNatpharm irasikirwe nemari inosvika zviuru gumi nezvishanu zvemadhora sezvo Natpharm yanga ichibhadhara vanhu vaviri vanga vachiita basa rimwe chete.
Mutongi wedare, VaElisha Singano, vatura mutongo wekuti VaParirenytwa vabhadhare mazana mashanu emadhora semari yechibatiso kunyange hazvo muchichisi wenyaya iyi anga achida kuti vabhadhare chiuru chemadhora.
Dare ratiwo VaParirenyatwa vasiye pasipoti yavo kudare, vazvipire kumapurisa anorwisana nehuori eAnti Corruption Unit kuMorris Depot musi weMuvhuro neChishanu svondo rega-rega uye kuti varambe vachigara pamba yavo yekuBorrowdale pamwe nekusavhiringidzana nevafakazi kudzamara nyaya iyi yapera kunzwikwa mumatare.
Zvataurwa naVaReza mudare pamwe nezvaturwa nedare zvatsinhirwa negweta raVaParirenyatwa, VaJames Makiya.
Asi VaMakiya vati VaParirenyatwa vari kuramba mhosva yavari kupomerwa vachiti maoko avo akachena semukaka.
VaParirenyatwa ndeumwe wevanhu vaiva makurukota akange agara kwenguva refu akasiyiwa pakadomwa makurukota ehurumende matsva nemutungamiri wenyika, VaEmmerson Mnangagwa, zvichitevera sarudzo dzakaitwa musi wa30 Chikunguru.
Zvichakadaro, nyanzwi inowongorora zvematongerwo enyika yakazvimirira, VaRejoice Ngwenya, vanoti kana VaMnangagwa vachida kupedza nyaya dzehuwori, vanofanirwa kuferefeta uye kusunga dzimwe shamwari dzavo muhurumende yavo.
Zimbabwe Energy Regulatory Authority, ZERA, yazivisa kuti kutangidza nhasi Muvhuro, mutengo wemafuta ekufambisa dzimotikari unchapamhidzirwa zvekare.
Mitengo mitsva iyi icha siyanasiyana zvichienderana nedhorobha kunenge kwatengwa mafuta aya.
Harare neMutare ndidzo dzichange dziine peturu nedhiziri zvakachipa kupfuura kumwe kwese, peturu ichiita $10.01, dhiziri richiita $10.32.
Ukuvo, Victoria Falls ndiyo ichave nepeturu nedhiziri zvinodhura kupfuura mamwe maguta ese, sezvo kutangidza nhasi peturu ichange ichiita $10.56, dhiziri richiita $10.85.
Imwe mitengo yaziviswa neZERA yakamira yakadai: Bulawayo: Peturu $10.39, Dhiziri: 10.69
Gweru, Masvingo neKaroi: Peturu $10.21, Dhiziri: $10.51
Dzimwe nyanzvi munyaya dzezvehupfumi dzinoti vanhu varikuramba vachiomeserwa asi mihoro yavo isingakwidzwi naizvozvo vave kutya kuti zvichazosvitsa vanhu pakurwisana nehurumende.
Vanodzidzisa zvemabhisimisi paDevry University, Muzvinafundo Elliot Masocha, vanoti zvichatora nguva refu kuti zvinhu zvigadziriswe sezvo parizvino hurumende iri kutadza kugadzirisa zvinhu munyika uye hairatidzi kuti ineruzivo rwekubudisa nyika mumatambudziko airi.
Bazi rezvehutano rinoti huwandu hwevanhu vafa nechirwere cheCovid-19 munyika hwakwira kusvika pamakumi mana nemumwe kana kuti 41 zvichitevera kufa kwemumuwe munhu mumwe chete kuManicaland.
Huwandu hwevanhu vabatwa nechirwere ichi hwasvika pazviuru zviviri nemazana masere ane makumi manomwe nevapfumbamwe kana kuti 2, 879.
Izvi zvinotevera kubatwa kwevamwe vanhu makumi matanhatu nevaviri nechirwere ichi.
Pavanhu ava, makumi mashanu nevaviri vakachitapurirwa munyika, vamwe gumi nevaviri vakabva nacho kuSouth Africa.
Vanhu vapora kubva kuchirwere ichi vasvika mazana masere nemakumi masere nevanomwe kana kuti 887.
Kukwira kwehuwandu hwevanhu vari kubatwa neCoronavirus munyika kuri kuuya apo vashandi vemuzvipatara, kusanganisira vakoti navanachiremba, vari kuramwa mabasa.
Vamwe vakoti nanavachiremba vari kubatwawo nechirwere ichi.
Mutungamiri wesangano revakoti reZimbabawe Nurses Association, VaEnoch Dongo, vanoti vamwe vakoti vave kudzingwa mudzimba dzekuroja neridzi vedzimba idzi vari kutyira kutapurirwa chirwere ichi.
Kuramwa mabasa uko kunonzi kwakapawo kuti vana vanomwe vazvarwe vakafa kuSally Mugabe Hospital muHarare sezvo kusina nyanzvi dziri kubatsora madzimai anenge akazvitakura aya.
Zvichakadaro, mashoko atumirwa Studio7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru mazana masere ane makumi masere nechimwe, kana kuti 871, 000 vabatwa neCovid-19 muAfrica yose.
Vanhu vafa vadarika zviuru gumi nezvisere nemakumi manomwe nevashanu, kana kuti 18,575.
Vapora vadarika zviuru mazana mashanu nemakumi maviri nezvitatu, kana kuti 523, 000.
Pasi rose, Johns Hopkins University yemuAmerica iyo iri kuongorora nezvechirwere ichi munyika dzose inoti vanhu vanodarika mamiriyoni gumi nematanhatu ane zviuru mazana masere, kana kuti 16,8 million, vabatwa nechirwere ichi.
Vafa pasi rose vadarikawo zviuru mazana matanhatu nemakumi matanhatu nezviviri, kana kuti 662, 000.
America ndiyo ine vanhu vakawandisa vafa vadarika zana nemakumi mashanu ezviuru, kana kuti 150,000.
Vamwe vanhu vanoti panofanirwa kuve nemitemo yakajeka yekuti vatapi venhau vanotadza kuita basa ravo vanorangwa sei.
Izvi zvabuda pamusangano wekunzwa mafungiro everuzhinji pamusoro peZimbabwe Media Commission Bill waitwa muBulawayo nekomiti yeparamende inoona nezvekufambiswa kwemashoko.
Segaroziva, vatori venhau vapinda mumusangano uyu vati vanoda kuti bhiri reZimbabwe Media Commission ribudise pachena kuti vatapi venhau havafanirwe kusungwa apo vanenge vatadza kuita basa ravo nemazvo.
Asi mumwe mugari, VaNgonidzashe Kodoke, vati kune vamwe vatori venhau vanoresva kuita basa ravo nekuzviitisa, vakati zvakakosha kuti pave nemutemo unobudisa pachena kuti vanoita izvi vanorangwa sei.
Mutori wenhau, Admire Kudita, ati anoshushikana nekuti masangano akasiyana siyana anomirira vatapi venhau akapa pfungwa dzawo kare kugurukota rezvekufambiswa kwemashoko, asi bhiri iri hariburitse izvi.
Murongi wemabasa musangano reMedia Alliance of Zimbabwe, VaNigel Nyamutumbu, vatsinhira maonero ekuti zvakakosha kuti vatori venhau vakwanise kuzviongorora pachavo vega pasina kupindira kwemapurisa.
Nhengo yekomiti yeparamende inoona nezvekufambiswa kwemashoko, VaSettlement Chikwinya, vati vari kufara nemafambiro ari kuita hurongwa hwekunzwa kubva kune veruzhinji.
Zimbabwe Media CommissionBill ndemumwe yemitemo mitatu inovandudza mutemo weAIPPA inosanganisira Freedom of Information Bill neData Protection Bill.
Mutungamiriri wenyika, VaEmmerson Mnangawa, muhurukuro yavakaita nenhepfenyuro yeZBC nebepanhau reHerald ichaburitswa pazuva rekuwana kuzvitonga kuzere nemusi weChina vakakuridzira vanhu kuti vakurukure vakasungunuka zvakaitika munguva yeGukurahundi.
Izvi zvakaitika pamakore ari pakati pa1983 na 1987 apo mauto eFifth Brigade anonzi akaponda vanhu vanodarika zviuru nakumi maviri kuMatabeleland neMidlands.
Asi mutauriri wemutungamiri wenyika, VaGeorge Charamba, vakaudza bepanhau reStandard kuti iyi yainge iri hondo kuchifa vanhu mativi ose.
Hurumende inoti yairwisa vainge vapanduka vari kudivi reZAPU. Asi vanorwira kodzero dzevanhu vanoti pakazongourayiwa vamwe vasina mhaka.
VaMnangagwa vanoti hurukuro yavakaita nemasangano ari pasi pesangano reBulawayo Collective yakazarura maziso avo pazvinhu zvizhinji zvinonetsa vanhu vemumatunhu eMatabeleland.
Vanorwira kodzero dzevanhu uye vari mukuru weHuman Rights Watch kuchamhembe kweAfrica, VaDewa Mavhinga vanoti hurukuro dzakanaka chose asi vanhu vanofanira kuziva zvakawanikwa muongororo yeChihambabwe Commission kuti vanhu vagoziva pekutangira.
Tabatavo vaimbove sineta weZanu-PF, VaBelieve Gaule, avo vaudza Studio 7 kuti vanhu vanofanira kutaura nezvenyaya iyi sezvo vazopihwa mukana nehurumende.
VaGaule vati vanhu vanofanira kutaura nehama dzavo kunzvimbo dzakawirwa nedambudziko iri kuti vataure chokwadi kuti zvinhu zvigadziriswe uye kumisa vanhu varikushandisa Gukurahundi mukutsvaka rutsigiro munezve matongerwo enyika.
Mhuri yeZimbabwe yabatana nepasi rose mukucherechedza zuva rekuyeuchidzana pamusoro pedambudziko rinobata vana vakawanda pasi rose reAutism, kana kuti World Autism Awareness Day.
Autism inonzi inogona kukanganisa pfungwa dzevamwe vana vachiri vacheche, izvo zvinozoita kuti vanonoke kubata zvavanenge vachidzidziswa, kunonoka kana kutadza kutaura, kana kuita zvimwe zvinhu zvinogona kunzi nevamwe zvakapfurikidza mwero.
Chimwe chizvarwa cheZimbabwe, VaTomson Chauke, avo vanoshanda pachikoro chevana vane autism, chePriors Court chiri kuBritain, vanoti zuva reWorld Autism Awareness Day iri rakakosha zvikuru sezvo richipa vanhu mukana wekudzidzisana mabatirwo angaitwa dambudziko iri, zvikuru kumusha, uko vanhu vanofunga kuti mwana kana akadaro anenge akaroiwa.
VaChauke vanoti zvakakosha zvikuru kuti vanhu vadzidzisane pamusoro pemabatirwo anofanirwa kuitwa vanhu vanorarama ne autism, pachitsvagwawo nzira dzekurapa nadzo vane dambudziko iri, uye kuti masangano anoshanda nevanorarama nedambudziko iri arovane masoro.
Zuva iri rinocherechedzwa pasi rose musi wa 02 Kubvumbi gore rogaroga.
VaChauke nevana vepachikoro chavo vane autism, vakaburitsawo vhidhiyo yemumhanzi, inonzi “Let Me Shine-An Anthem for Autism,” iyo inowanikwawo paYouTube.
Mumwe mugari wekuRuwa pedyo neHarare VaSaul Sakudya avo vakabatwa nechirwere checoronavirus apo vakabva kuDubai vanoti vari kunzwa zviri nani parizvino pamwe nemudzimai wavo nevana vavo vaviri avo vakabva vabatwawo nechirwere ichi.
VaSakudya vanoti vari kubatsirwa navanachiremba avo vanouya kumba kwavo zuva rega rega. Asi vanoti mumhuri yavo ine vanhu vapfumbamwe vamwe vashanu havana kubatwa nechirwere ichi. Vanoti chirwere ichi chinopa kuti munhu arukutike muviri uye atadze kana kutomuka nekuda kwekushaya simba.
Vanoti vainzwa kurwadza pahuro, musana uye pachipfuva. MuZimbabwe vanhu vabatwa nechirwere ichi vave gumi nevana uye vatatu vakatoshaya. Huwandu hwevanhu vari kufa nekuda kwechirwere checoronavirus pasi rose huri kuramba huchikwirawo.
Mumashoko atumirwa kuStudio 7 neAfrican Union achibva kusangano rinoongorora nyaya dzezvirwere muAfrica reAfrica Centres for Disease Control prevention rinoti vanhu vafa nechirwere ichi muAfrica vave kudarika zviuru zvinomwe nemakumi mana nemasere.
South Africa ndiyo ine vanhu vakawandisa vabatwa nechirwere ichi muAfrica ichiteverwa neEgypt neAlgeria. Johns Hopkins University yemuAmerica iyo iri kuongorora nyaya dzechirwere checornavirus pasi rose inoti huwandu hwevanhu vari kubatwa nechirwere ichi pasi rose hwadarika miriyoni imwe chete nezviuru mazana manomwe. Vanhu vafavadarika churu zana.
America ndiyo ine vanhu vakawandisa vafa nechirwere ichi pasi rose. MuZimbabwe sepasi rose vanhu vari kukurudzirwa kugara mudzimba.
Sangano rinomirira vanachiremba vemuzvipatara zvehurumende, reZimbabwe Hospital Doctors Association rinoti riri kushoropodza kuumbwa kwerimwe sangano rinomirira vanachiremba, reProgressive Doctors Association of Zimbabwe, iro rakaparurwa neMugovera muHarare.
Munyori mukuru weZimbabwe Hospital Doctors Association, Doctor Tawanda Zvakada vanoti sesangano vanoona sekunge kuumbwa kwerimwe sangano ravanachiremba uku kwakanangana nekuda kupesanisa vanachiremba kuti vasataure nezwi rimwechete mukurwira kwavo kuti vapiwe mihoro inovakwanira pamwe nekuti mashandiro avo avandudzwe nehurumende.
Doctor Zvakada vanoti kunyange hazvo bumbiro remitemo richipa kodzero yekuumba masangano, sesangano, havasi kunzwisisa kuti sei pakatorwa danho rakadaro rekuparura rimwe sangano rinopesana nemashandiro avo ekuti hupenyu hwavanachiremba hunge huchisimudzirwa.
Izvi zvinotevera kuparurwa kwesangano rinonzi Progressive Doctors Association of Zimbabwe, iro rinonzi riri kutungamirwa naDoctor Benson Dandira.
Asi mutauriri weProgressive Doctors Association, Doctor Anesu Rangwani, varamba mashoko ekuti sangano ravo rakanangana nekupesanisa vanachiremba.
Doctor Rangwani vaudza Studio 7 kuti sangano ravo rakaumbwa mushure mekuona kutambura kuri kuita varwere muzvipatara zvichikonzerwa nekuramwa mabasa kwavanachiremba, uko kwava nemazuva zana nemana.
Doctor Rangwani vanoti savanachiremba vakatora mhiko yekuti vachashandira nyika mukubatsira varwere, asi izvi handizvo zviri kuitwa navanachiremba pari zvino.
Vanhu vemu America vaenderera mberi neChitatu vachikuonekana nemutumbi wevaimbove mutungamiri weAmerica, Va George H. W. Bush, avo vakashaya neChishanu chapfuura mushure mekurwara kwenguva yakareba.
VaBush vachavigwa mudunhu reTexas.
VaBush vakaita mutungamiri weAmerica kubva muna 1989 kusvika 1993, mushure mekunge vamboita mutevedzeri wemutungamiri wenyika panguva iyo VaRonald Reagan vaive mutungamiri weAmerica.
Kubva muna 1990 kusvika 1991 VaBush vakatungamira hondo yekutanga yeFirst Gulf War apo America yakarwisa nyika Iraq mushure mekunge nyika yapinda zvine chisimba muKuwait.
Mutauriri wehurumende, VaNick Mangwana veZanu PF, vanoti hurumende yeZimbabwe iri kuchema nemhuri yeAmerica mushure mekushaya kwaVa Bush.
Mutauriri wemutungamiri weMDC, Va Nelson Chamisa, Va Nkululeko Sibanda, vanoti Va Bush vacharangarirwa nemabasa mazhinji avakaita vari pachigaro.
Vakambove mutevedzeri wemutungamiri wenyika, Amai Joyce Mujuru, vanotiwo pasi rose riri kubatana nemhuri yaVa Bush mukuvarangarira mabasa avakaita vachiri vapenyu.
Muzvinafundo anodzidzisa mu America, Dr Moses Rumano, vanoti chidzidzo chikuru pamusoro pekushaya kwaVaBush ndechekuti vanhu vanofanirwa kuita mabasa akanaka avanozorangarirwa nawo kana vachinhe vafa.
VaBush vaitirwa munamato kuCathedral muWashington DC mutumbi wavo usati waendeswa kuTexas kunoradzikwa kumarinda akaradzikirwawo mudzimai wavo, muchakabvu Babra Bush.
VaBush vanga vari mumwe wevaimbove vatungamiri veAmerica vachiri vapenyu vanosanganisira VaJimmy Carter, VaBill Clinton, VaGeorge Walker Bush naVaBarack Obama.
Kushaya kwavo kwasiya vanhu vaimbove vatungamiri veAmerica vana.
Vana chiremba vachangopedza zvidzidzo zvavo, avo vaifanirwa kunge vakatanga mabasa muzvipatara zvehurumende mwedzi wapera, vanoti havasati vadzokera kubasa sezvo vasati vawirirana nehurumende pane zvavari kunetsana pamusoro pemagwaro ekupinda mabasa kana kuti ma contract.
Izvi zvinopikisana nemashoko akubiritswa nenhepfenyuro ye ZBC mukupera kwesvondo ekuti kunetsana kwaive pakati pavana chiremba ava nehurumende kwakanga kwagadziriswa uye vaifanirwa kuchidzokera mabasa nekukasika.
Mutevedzeri wegurukota rezvehutano, VaAldrin Musiiwa, vanonzi vakaudza nhepfenyuro iyi kuti mativi maviri aya akanga asangana akawirirana, vakati vana chiremba vakanga vasati vadzokera pamabasa vaifanirwa kunge vadzokera kusvika pari nhasi.
Asi Dr. Martin Mlilo vanove mumwe chiremba vari kuziva zviri kuitika, vanoti hapana chakabuda pamusangano wakaitwa nevamiriri vavana chiremba nevehurumende neChishanu chapfuura sezvo hurumende isati yapindura vanachiremba pazvichemo zvavo.
“Isu takangoitawo zvekunzwa muzvitivhitivhi, saka handioni vanachiremba vachidzokera kumabasa. Vane zvichemo zvakawanda zvisati zvagadziriswa,” Dr. Mlilo vanodaro.
Zvichemo izvi zvinonzi zvinosanganisira kuti vanachiremba vabvumidzwe kuve nhengo dzemasangano anomirira vashandi pamwe nekuti vapiwe marezinesi anozovabvumidza kushanda muzvipatara zvisiri zvehurumende kanawo kui vazovhura masejari avo kana vapedza makore maviri ekushandira hurumende.
Pane mashokowo ekuti hurumende inenge yotora pfungwa yekurasa danho rekuti vanachiremba vatsva ava vasaine magwaro ekupinda mabasa avari kuramba kusaina aya senzira yekupedza nayo kusawirirana uku.
Zvipatara zvikuru zviviri zvemunyika zvinoti Harare Central neMpilo Central iri kuBualwayo zvakatozvisa kuti vzvekuvhara mativi anosvikira varwere nekuda kwekushomeka kwavanachiremba.
Studio 7 yakundikana kubata divi rehurumende panyaya iyi.
Asi Dr. Mlilo vanoti kusvika vaziviswa zviri pamutemo nehurumende paimire panyaya iyi vacharamba vachiramwa mabasa.
Vaimbi vane mukurumbira muZimbabwe vanosanganisira Jah Prayzah, Tocky Vibes naFreeman, vari kutarisirwa kufadza zvizvarwa zveZimbabwe zviri muSouth Africa nemimhanzi pazoro reEaster.
Kuchange kusingadanwi anonzwa neMugovera manheru muJohannesburg apo vaimbi vemuZimbabwe ava vachange vachipakurira mhuri yeZimbabwe pamwe nezvizvarwa zvekune dzimwe nyika zvinogara munyika iyi, nhapitapi yemimhanzi yavo.
Muimbi ane mukurumbira, Jah Preyzah, uyo anozivikanwa nedzimbo dzake dzinosanganisira, 'Mudhara Achauya', 'Kutonga Kwaro', nedzimwewo, acharidza akabatana nevamwe vaimbi, vanosanganisira Tocky, Freeman naDarlington Tonderai Tanganyika, pamwe nevaimbi vemuSouth Africa.
Tanganyika, uyo anozivikanwa nezita rekuti Mofela, akaimba kambo kaita mukurumbira kanonzi 'Chindangundega' kakabva padambarefu rinonzi 'Nhiyo'. Chikwata chake chinonzi Journey Band.
Tanganyika anoti dambudziko guru rakatarisana nechikwata chake, nderekushaya rubatsiro rwemari yekufambisa pamwe nekutenga midziyo yekushandisa.
Tanganyika ari kuvimbisa vatsigiri vake kuti pazuva iri, achange achiimba dzimbo dzake itsva, pamwewo neidzo dzichiri kuita mukurumbira, dzakaita sa'Muka', 'Nzanga', 'Paruzevha', 'Mufaro Wangu', na'Gorekore'.
Mumwe anoimba naTanganyika ndiNicolas Musonza, uyo anoridza nechikwata cheJourney Band.
Chikwata che Journey Band chine muimbi mumwe chete wechidzimai anonzi Monica Chitongo. Chitongo anoti ari kukurudzira mamwe madzimai kuti vapindewo muchikwata chake kuzoimba naye.
Vaimbi vakawanda vekuZimbabwe vari kufarira kuimbira mimhanzi yavo muSouth Africa, sezvo vachiwana mari yakati wandeyi.
Mwedzi unouya, muimbi ane mukurumbira kuchamhembe kweAfrica, Alick Macheso anotarisirwa kunge ari muSouth Africa achitandadza vatsigiri vake.
Caps United yashevedza Oscar Machapa uyo yaive yamboramba kuti atsive Hardlife Zvirekwi uyo akakuvara munjodzi yemotokari.
Machapa apinzwa pavatambi makumi matatu avo vachange vachitambira maGreen Machine mushure mekunge ambonzi aive asingakodzere kupfeka nhumbi dzemaGreen Machine apo Caps United yakaita sarudzo yevatambi vayo vemwaka uno.
Asi kukuvara kwakaita Zvirekwi munjodzi yemotokari neMuvhuro kwavhurira mutambi uyu musuwo mushure mekudzoka kumaGreen Machine ambosiya chikwata ichi achienda kuDemocratic Republic of Congo uko anga achitambira chikwata cheAS Vita.
Asi mumwe mutungamiri weCaps United, VaAbraham Kawadza, vanoti havasi kukanda mapfumo pasi munyaya dzaZvirekwi vachiti ivo vane tarisiro yekuti kaputeni wavo achadzoka munhandare apo mitambo ichasvika munharaunda yechipiri.
Kana akanaya, Zvirekwi anokwanisa kunyoreswa neCaps United nevePSL panovhurwa nguva yekunyoresa vamwe vatambi zvinoitwa gore rega rega kubva musi wa 1 kusvika musi wa 31 Chikunguru.
VaKawadza vanoti nzvimbo yekunyoresa Zvirekwi nevePSL munharaunda inotevera yakachengetedzwa, uye vachange vachiongorora mafambiro ekunaya kwake kuti vaone kuti anokwanisa here kubatsira chikwata ichi kutora mukombe weligi zvekare.
Asi aimbotambira chikwata cheChegutu Pirates, Peter Matore, anoti achitarisa mifananidzo yaZvirekwi mazuva mashoma kwaitika tsaona iyi, hapana chinomutadzisa kudzoka munhandare zvekare sezvo ruoko rwake rwusina kudamburwa nhengo refu.
Zvirekwi akadimburwa chanza mushure menjodzi iyi aibva kumabiko aive aitirwa kuMotor Action Sports Club.
Mutambi uyu ndiye akasarudzwa kuve Soccer Star of the Year muna 2016 apo maGreen Machine akatora mukombe weCastle Lager Premier Soccer League.
Pakasarudzwa Rodwell Chinyengere kuve Soccer Star of the Year wa 2017, Zvirekwi akaudza Studio7 nezvenguva yake ari Soccer Star of the Year.
Mutungamiri weZimbabwe Football Association, VaPhillip Chiyangwa, vazivisa kuti vari kuzvipira kubatsira Caps United kuona kuti Zvirekwi arapwa zvakakwana.
Zvichakadaro, vanoronga mitambo yetsiva VaBoris Zneider varonga machikichori emitambo ayo achaitirwa muMagamba Hall mumusha weWarren Park muHarare neMugovera.
VaZneider vanoti pachange pane mitambo gumi nemina yekurwira mabhande eZimbabwe achasanganisa vatambi vane mukurumbira vakaita sa Tinashe Madziwane, Patiance Masitara, Colin Mavhundutse, Simon Madangure, Monalisa Sibanda, Tapiwa Tembo, Enock Msambudzi, Thembani Mhlanga,
VaZneider vanoti vari kuitira mitambo iyi munzvimbo dzinogara veruzhinji uyezve ichionekwa pasina muripo sezvo vari kuedza kusimudzira mukurumbira waimbove nemutambo uyu mazuva ekare.
VaZneider vanoti vachibva muWarren Park, mitambo inotevera ichaitirwa kuBudiriro.
Mutambo wetsiva wadzikira zvikuru munyika uyezve hauchateverwa nechaunga sezvawaimboitwa kare.
Mutungamiri weZanu PF uye vari mutungamiri wenyika, VaEmmerson Mnangagwa, vavhura zviri pamutemo musangano wepagore webato ravo uri kuitirwa kuGoromonzi vachishora kuratidzira nekuramwa mabasa kwakaitwanevashandi mukati megore rino.
Vari kupinda musangano uyu vaudzwawo kuti ruzhinji rweZimbabwe rwuri kutambura zvakanyaanya nekuda kwekusamira zvakanaka kwehupfumi hwenyika.
Vachivhura musangano wechigumi nesere wepagore webato ravo, VaMnangagwa vashora kuratidzira kwakaitwa munyika muna Ndira uko kwakasiya vamwe vanhu vafa uye vamwe vakuvara.
VaMnangagwa vatora mukana uyu kukurudzira mapato asiri munhaurirano dzezvematongerwo enyika dziri kuitwa pasi pechorongwa chavari kudaidza kuti Political Actors Dialogue, kana kuti Polad, kuti vapinde munhaurirano idzi vachiti havasi kuzoshaya hope nekusapinda kwemamwe mapato munhauriro idzi.
Izvi zvatsinhirwa nemutevedzeri wavo, VaConstantino Chiwenga.
Hatina kukwanisa kutaura nemutauriri weMDC, VaDaniel Molokele, kuti tinzwe divi rebato ravo panyaya idzi.
Asi mutungamiri weMDC, VaNelson Chamisa, vanoti vanoda kuti nhaurirano idzi dzinge dzichitungamirwa nemuyananisi anobva kunze kwenyika uye anove kana akambove mutungamiri weimwe nyika izvo zvatsinhirwa nemutauriri weboka revechidiki muMDC, VaStephen Chuma, avo vati nhaurirano dziri kuitwa naVaMnangagwa nemamwe mapato dzisina MDC mukati, idambe.
Imwe nyanzvi munyaya dzezvematongerwo enyika uye vachishanda vakazvimirira, VaArnold Gumbo, vati hapana chinotadzisa mapato ari muPolad aya kuenderera mberi nenhaurirano kana MDC yaVaChamisa isina kupinda munhaurirano idzi.
Zvichakadai, VaMnangagwa vati chirongwa chekugovera vanhu vatema minda hachisi kuzodzoserwa shure chero nani zvake vachiti vaimbova varimi vechichena vanofanira kujaira kugarisana nevarimi vatsva.
Mashoko aVaMnangagwa aya atsinhirwa neimwe nhengo yeZanu PF iri kupinda musangano uyu, VaEmmson Mapiye.
Sachigaro weZanu PF, Amai Oppah Muchinguri Kashiri, vaudza VaMnangagwa pamusangano uyu kuti ruzhinji rweZimbabwe rwuri kunhonga svosve nemuromo kubudikidza nekusamaira zvakanaka kwakaita hupfumi hwenyika.
Asi VaMnangagwa vati zvinhu zvichanaka chete kana veruzhinji vakashanda nesimba vachiti mutambirwi gwinyawo.
VaMnangagwa vatorawo mukana uyu kushora nyaya yehuori munyika vakatiwo zvakare nyika haisi kuzodzokera pakushandisa mari yedzimwe nyika.
Vatiwo hurumende yavo iri kushanda zvakasimba kugadzirisa nyaya dzehupfumi vakakurudzirawo nhengo dzebato ravo kuti dzishande zvakasimba kuitira kuti bato ravo rigokunda musarudzo dzemuna 2023.
Vakurudzirawo kuti zvichazeyewa pamusangano uyu zvive zvinhu zvinogadzirisa raramo yeveruzhinji.
Panyaya yekusabatana kunonzi kuri mubato ravo, VaMnangagwa vati vavengi vavo vari kuedza kutsvaga vamwe pakati pavo kuti vashande navo asi izvi hazvisi kuzobudirira.
Zvinonzi pane kusawirirana pakati paVaMnangagwa naVaChiwenga asi nhasi vanga vachitaura nezwi rimwe chete pamusangano uyu.
Musangano wegore rino, uyo uri kupindwa nevanhu vanodarika zviuru zvishanu, uri kuitwa pasi pedingindira rinoti: Modernize, merchanize and grow the economy towards Vision 2030.
Musangano wecongress weMDC uri kuenderera mberi kuAscot Stadium kuGweru nhasi vakawanda vakatarisira zvichabuda musarudzo dzehutungamiri zvikuru pavatevedzeri vemutungamiri webato VaNelson Chamisa uye achaita munyori mukuru webato, mubati wehomwe uye sachigaro webato.
Pane vari kukwikwidza kuva vatevedzeri vaVaChamisa kumadzimai kuna Amai Tracy Mutimhiri, Amai Lynette Karenyi-Kore uye Amai Lilian Timveos.
Kuvarume pane makwikwi akasimba pakati paVaMorgan Komichi, VaWelshman Ncube naVaTendai Biti.
Asi nhengo yeMDC inomirira Binga North mudare reparamende VaPrince Dubeko Sibanda vaudza Studio 7 kuti sarudzo dzanonoka kutanga sezvo kwauya vanhu vakawandisa pane vange vakatarisirwa.
Bhanga reStandard Chartered rinoti riri kuzogumura vamwe vashandi sezvo rave kuendesa mamwe mapazi aro zvikuru anoda humhizha kuChina, India neMalaysia.
Vanhu makumi maviri vakatomiswa basa pavashandi mazana matatu nemakumi masere nemana vari muZimbabwe. Bhanga iri rakatonyorera vashandi varo chiziviso richitaura nezvenyaya iyi.
Mumwe mukuru muStandard Chartered Amai Lillian Hapanyengwi vaudza nhepfenyuro yeBloomberg kuti vamwe vashandi vachatatsvagirwa kumwe kwekuenda. Vanotiwo zvavari kuita zvakanangana nekuderedza mari dzavari kushandisa.
Mutungamiri wesangano revashandi reZimbabwe Congress of Trade Union VaPeter Mutasa vanoti vashandi vakatotanga kumiswa basa gore rapera. Vanoti vanhu ava havasi kunyatsopihwa mari yavo yemudyandigere sezvo hurumende isiri kuvapawo rutsigiro.
Vati zvinhu zvinovashungurudza kuti vashandi vemuZimbabwe vari kusiiwa vachinonga svosve nemuromo nevemakambani.
Vanachiremba vakuru varatidzira muHarare vachiti vari kuda kuti mari dzavo dzemihoro dziwedzerwe pamwe nekupihwa zvikwanisiro zvekuti vaite basa ravo nemazvo.
Madhokotera aya atiwo nhuna dzavavanachiremba vadiki dzinofanirwa kugadziriswa nekukasika kuitira kuti vakwanisewo kuita basa ravo nemazvo.
Vanachiremba vakuru vabatana navanachiremba vadiki vachiratidzira vakachengetedzwa nemapurisa kubva pachipatara cheParirenyatwa kusvika kudare reparamende vachiimba zvakaomarara vakatakura zvinyorwa zvakasiyana-siyana zvanga zvichitsoropodza hurumende pamwe negurukota rezvehutano, VaObediah Moyo, nekutadza kugadzirisa nhuna dzavanachiremba avo vari kuramwa mabasa.
Vasvika paparamende, madhokotera mana ndiwo aenda kunosiya gwaro renyunyuto muparamende.
Hatina kukwanisa kutaura nemutauriri wedare reparamende, VaJacob Mudenda, zvichitevera kuratidzira kwaita anachiremba ava sezvo vanga vachiti vakabatikana mune mumwe musangano.
Mutevedzeri wemutungamiri wesangano ravanachiremba vakuru reZimbabwe Senior Hospital Doctors Association, VaRaphael Makota, vati vana chiremba vakuru havasi kufara nemari dzemihoro dzavari kutambiriswa nehurumende, kusawanikwa kwezvikwanisiro zvinoita kuti vaite basa ravo nemazvo pamwe nekutadza kuri kuita VaMoyo kugadzirisa zviri kuita kuti vanachiremba vatsutsumwe.
VaMakota vati zvinovarwadza kuti varwere vari kufa nepamusana pekutadza kuri kuita hurumende kugadzirisa nhuna dzavanachiremba vari kuramwa mabasa.
VaMakota vati mugwaro ravasvitsa kudare reparamende vari kudawo kuti bhodhi rezvehutano reHealth Service Board ripwanywe paumbwe komisheni yeHealth Services Commission.
Vakafanobata chigaro chemutevedzeri wemutungamiri wesangano ravanachiremba vadiki reZimbabwe Hospital Doctors Association, Dr. Masimba Ndoro, vaudza Studio7 kuti dare reparamende rinofanira kutora nyaya yanachiremba roikoshesa kuitira kuti nhuna dzanachiremba dzigadziriswe kuitira kuti varwere vasarambe vachifa muzvipatara.
VaNdoro vatiwo nhengo dzesangano ravo hadzisi kuzodzokera kubasa kudzamara nhuna dzavo dzagadziriswa kunyange hazvo dare remakurukota nezuro rakabvumirana kuti hurumende haisi kuzowedzera nguva yakatarwa nemutungamiri wenyika, VaEmmerson Mnangagwa, kuti vana chiremba vari kuramwa mabasa ava vadzoke pabasa pasina mibvunzo.
Gurukota rezvehutano, VaObediah Moyo, vakaudza vatori venhau nezuro kuti hurumende ichaita nhaurirano dzemari yemihoro nezvimwe zvakadaro nanachiremba vanenge vadzoka kubasa chete kwete avo vari kuramwa mabasa.
VaMoyo vanoti hurumende iri kuedza kugadzirisa nhuna dzavanachiremba dzinosanganisira nyaya dzekushomeka kwemichini yavanoshandisa mukurapa varwere, asi vanoti zvimwe zvezvichemo zvavanachiremba hazvikwanise kugadziriswa nezuva rimwe chete.
Kuratidzira kwaitwa nanachiremba vakuru vakabatana nanachiremba vadiki kunouya apo vanachiremba vadiki vapinda muzuva rechimakumi mapfumbamwe nemana nhasi kubva zvavatanga kuramwa mabasa.
Zvikwata zvese zviri kurwira mukombe weCastle Lager Premier Soccer League zvakakunda mumitambo yazvo zvichisiya pasina shanduko muhutungamiri hwemakwikwi aya.
Dynamos ndiyo yamira pachinhanho chakasimba pazvikwata zviri kurwira mukombe weligi uyu mushure mekukunda mumutambo wavo weChishanu wakateverana nekurova Yadah 2-0 nezvibodzwa zvakakandwa na Ocean Mushure pamwe naChristian Epoupa muRufaro Stadium nemusi weSvondo.
MaDembare asiiwa nemapoinzi matatu chete nechikwata chiri kutungamira makwikwi aya cheChicken Inn uyezve nemapoinzi maviri nechikwata chiri pachinhanho chechipiri cheNgezi Platinum Stars.
Asi maGlamour Boys ane mitambo miviri iyo vasati vatamba zvekuti vakakunda mumitambo iyi vanoenda pamusoro pegungano iri nemapoinzi matatu.
Vanotevera Dynamos vari kufara zvikuru nematambiro arikuita chikwata chavo icho chakazvambura How Mine 6-0 chichitevera nekurova Yadah 2-0 kechipiri mwaka uno kuti chikwire muhutungamiri hwemakundano aya kusvika pachave parizvino. Mumwe wevanofarira Dynamos ndi muzvare Felistas Musapenda.
Dynamos yave namapoinzi makumi mana nemashanu kubva mumitambo makumi maviri nemumwechete, asi Chicken Inn ndiyo ichiri pamusoro nemapoinzi makumi mana nemasere mushure mekurova Hwange 1-0 muBarbourfiels Stadium.
Murairidzi wemaGame Cocks, Rahman Gumbo, anoti havasi kutarisa matambiro arikuita Dynamos kana Ngezi Platinum Stars achiti iye chinangwa chavo ndechekukunda mumitambo yavo vozoona kuti vanosvika papi.
Asi murairidzi weNgezi Platinum Stars Tonderai Ndiraya abuda pachena kuti chinangwa chavo ndechekutora mukombe weligi vachisimbisa izvi nekurova kwavakaita Highlanders 3-0 muBaobab Stadium neMugovera.
Ndiraya anoti vakagara pasi ndokutarisa pakasimba Highlanders nepaisina ndokuirongera kuti vanoipaza sei.
Kukundwa uku kwasiya Highlanders yadzikira zvikuru kusvika pachinzvimbo chechi nomwe mugungano rezvikwata gumi nezvisere iri.
Vanofarira Bosso havasisina chivimbo nechikwata chavo zvekuti zvemukombe vatokanganwa mushure mekutanga makundano aya zvine mutsindo.
Asi FC Platinum yaramba ichikwikwidza zvakasimba mushure mekunge chikwata chaNorman Mapeza ichi chakatarika asi chikazokwanisa kukunda Black Rhinos 1-0.
Kugona Kunenge Kudada yakaenzana mapoinzi neDynamos asi iri pasi peDembare nemhaka yekunwisa zvibodza zvishoma.
Asi How Mine yadzoka pazvikwata zviri kukwikwidza kutora mukombe uyu mushure mekurova Bantu Rovers 3-0, mazuva matatu vachangobva kuzvamburwa 6-0 neDynamos.
Vatambi vavo vairamwa basa vadzoka kubasa zvekuti vese vaive pamutambo neBantu Rovers mushure mekubhadharwa imwe yemari yavaichemera.
Asi vacheri vegoridhe ava vave pasi peZPC Kariba iyo yave pachinzvimbo chechishanu mushure mekudambura Harare City 2-1 pamusha wavo muNyamhunga Stadium.
Mimwe mitambo yakapera seizvi ..
Caps United 0 Chapungu 0
Tsholotsho Pirates 2 Shabanie Mine 1
Triangle 3 Bulawayo City 1
Kwatamba mitambo makumi maviri nemitatu, zvikwata zvina zviri pamusoro soro ndeizvi…
Chicken Inn  48 points
Ngezi Platinum Stars  46 points
Dynamos  45 points
FC Platinum  45 points
Zvikwata zvina zviri pasi pasi ndeizvi ….
Shabanie Mine  22 points
Hwange  20 points
Tsholotsho 15 points
Bantu Rovers  12 points
Totarisa mitambo yeEnglish Premiership….
Liverpool yakasimbisa maroto avo ekutora mukombe weligi nekuzvambaradza Arsenal 4-0 muAnfield nezuro, ndokufadza vateveri vavo vakawandisa muZimbabwe.
Zvibodzwa zvakabva kuna Roberto Fimino, Sadio Mane, Mohamed Salah na Daniel Sturridge zvasiya maReds ave pachinhanho chechipiri kwatambwa mitambo mitatu kubvira makundano aya atanga.
Liverpool iri pasi peManchester United nemapoinzi maviri mushure mekunge maRed Devils akarova Leicester 2-0 ndokuramba ari pamusoro soro nemapoinzi mapfumbamwe kubva mumitambo mitatu.
Mimwe mitambo yaiveko yakapera seizvi…
Burnemouth 1 Man City 2
Chelsea 2 Everton 0
Tottenham 1 Burnley 1
Watford 0 Brighton 0
Huddersfield 0 Southampton 0
Crystal Palace 0 Swansea 2
West Brom 1 Stoke 1
Newcastle 3 West Ham 0
Makundano aya ave kumboenda kuzororo svondo rino kupa nguva kumitambo ye 2018 World Cup qualifiers.
Zimbabwe yakadzingwa neveFifa mumakundano eWorld Cup aya mushure mekunge veZifa vatadza kubhadhara aimbove murairidzi wemaWarriors Valinhos mari yake yemuhoro.
Vamwe vanhu vanorwara nechirwere cheshuga kana kuti diabetes vanoti vari kufara zvikuru nekushandisa kwavari kuita nharembozha dzavo kana kuti app inonzi D-nurse manage mukuzvivheneka kuti shuga inenge yakamira sei mumuviri mavo.
Gurukota rinoona nezvehutano Dr. David Parirenyatwa vanoti vanhu vanodarika miriyoni inwe chete nezviuru mazana mashanu munyika vane chirwere cheshuga uye vamwe vacho havatozive kuti vanascho nenyaya yekusaenda kunovhenekwa navanachiremba.
Vanhu vasingazive kuti vane chirwereichi vanenge vaine inonzi type two diabetes inokonzerwa nezvinhu zvekudya zvinhu zvakaita sesadza kunyanya munhu asingazvigwinyise muviri uye kuva nemuviri wakakura.
Vana chiremba vanoti munhu abogona kuona kuti ave nechirwere ichi kuburikidza nekuonda zvakanyanya munguva pfupi, kurutsa, kusaona zvakanaka, kusafema zvakanaka uye kungonzwa kuneta nguva zhinji.
Asi vamwe vevanhu ava vave kubatsirikana nekushandisa muchina wechizvino zvino wakaparurwa munyika gore rapera inonzi D-nurse technology.
Muchina uyu unoshandiswa kuveneka shuga inenge iri mumuviri wemunhu kana kuti D-nurse Glucose Meter uye D-nurse app panharembozha.
Nyika yeChina ndiyo yakaparura muchina uyu muna 2015.
Kambani yeVivid Health ndiyo yakaparura hurongwa hwekushandiswa kwe app iyi muZimbabwe mukupera kwegore rapera.
App iyi yauyawo panguva yakanaka munyika sezvo vanhu vane chirwere cheshuga vange vari kuchema chema kuti kuenda kuna chiremba kunodhura. Mumwe anoti abatsirikana neap iyi ndiVaCourage Chombo.
Izvi zvatsigirwa naVaSimba Mapfumo avo vave nemakore gumi vachirarama nechirwere cheshuga.
VaMapfumo vatiwo mushure mekuwana mamiriro eshuga yavo vave kukwanisa kutumira zvinenge zvabuda kuna chiremba wavo sezvo ane app iyi panharembozha yake.
Mumwe wevakuru veVivid Health, VaBlessed Musisinyani vati kambani yavo iri kupa vanhu pachena kamushina kadiki-diki kanonzi Mobile Glucose Meter kanoiswa panharembozha kubatsira kuverenga mamiriro eshuga. Vati tarisiro yavo ndeyekurerutsira varwere hupenyu hwavo.
VaMusisinyani vaudza Studio 7 kuti nekuda kwekuti vanhu vazhinji vave nenharembozha kusanganisira vanogara kure nezvipatara vakaona zviri nyore kuti vanhu vashandise nharembozha mukuchengetedza hutano hwavo.
VaMusisinyani vanotiwo szvo varikupa michina iyi pachena munhu anozotengawo anonzi ma"strips" anoiswa ropa. VaMusisinyani vati izvi zvinodzikisa mari inoshandiswa nevaneshuga.
Mukuru weZimbabwe Diabetes Association, Doctor John Mangwiro vaudza Studio 7 kuti vanofadzwa zvikuru nekushandiswa kwehumhizha uhu mukuderedza mari inobhadharwa nevarwere. VaMangwiro vati sesangano vakatambira nemufaro mukuru App yeD-nurse iyi.
VaMangwiro vatiwo munguva shoma yapfuura munhu anorarama neshuga aida mari inodarika mazana matatu emadhora pamwedzi. Vatiwo tarisiro yavo ndeyekuti zvinoshandiswa nevane shuga zvirambe zvichiderera mutengo sezvo ruzhinji rwuri kunetsekana kuwana mari.
Sangano reZimbabwe Diabetic Association rakurudzira kuti makambani ari munezveutano akaita seVivid anodzidzisawo vanogara kumaruwa mashandisirwo e app iyi.
Bato reMDC-T razivisa kuti richaita misangano yemakomiti maviri epamusoro ebato iri senzira yekuedza kugadzirisa kusawirirana kuri mubato iri pamusoro pekuti ofanobata matomhu emutungamiri webato ndiyani panguva iyo VaMorgan Tsvangirai vari kurwara.
Vachitaura neStudio7 mushure memusangano weStanding Committee yebato ravo waitirwa pamuzinda webato iri, mutauriri weMDC-T, VaObert Gutu, vati misangano iyi ichaitwa neChina.
VaGutu vabvuma kuti vatevedzeri vaVaTsvangirai vaviri vanoti VaElias Mudzuri naMuzvare Thokozani Khupe havana kupinda musangano weStanding Committee uyu uyo washevedzerwa naVaNelson Chamisa avo vari kuzviti ndivo vakazodzwa naVaTsvangirai kuti vafanobata matomhu avo uku VaMudzuri vachiti ndivo vakabatiswa chimuti.
VaGutu vati musangano weChina wakatarisirwa kufambiswa nasachigaro webato, VaLovemore Moyo, avo vave nenguva yakati kuti vasiri kutsika pamuzinda weMDC-T kubudikidza nemakakatanwa ari mubato iri.
Hatina kukwanisa kutaura naVaMudzuri, Muzvare Khupe, naVaMoyo kuti tinzwe kuti sei vasina kuenda kumusangano washevedzerwa naVaChamisa uyu uye vachapinda here misangano yanzi ichaitwa neChina.
Zvichakadai, sachigaro wevechidiki muMDC-T, VaHappymore Chidziva, vati vanogara vachitaura naVaTsvangirai vakati VaChamisa ndivo vakafanobata matomhu aVaTsvangirai.
Asi mhuri yekwaTsvangirai inoti hapana munhu ari kutaura naVaTsvangirai sezvo munhu wese anoda kutaura navo achifanirwa kutanga ataura nemwanakomana waVaTsvangirai, VaEdwin Tsvangirai.
VaChidziva vatorawo mukana uyu kushoropodza VaGutu vachivapomera mhosva dzakawanda dzinosanganisira kutsigira rimwe bato risiri reMDC-T uye kutaura mashoko asina kunangana negwara rebato.
VaChidziva vati nyaya yaVaGutu inofanira kuzeyewa pamisangano yemusi weChina.
Asi VaGutu vati zviri kutaurwa naVaChidziva, hazvina maturo.
Nyanzvi munyaya dzezvematongerwo enyika dzinoti kusawirirana kuri muMDC-T kunopera chete kana VaTsvangirai avo vari kurapwa chirwere chegomarara vari kuSouth Africa vakataura nemuromo wavo kuti akafanobata matomhu avo ndiyani.
Makomiti mana akaumbwa svondo rapera nemapato ezvematongerwo enyika akapinda musangano wekugadzirisa matambudziko ari munyika wakashevedzerwa nemutungamiri wenyika VaEmmerson Mnangagwa, ari kutarisirwa kutanga basa nhasi kuburikidza nekuita misangano.
Makomiti mana aya anoti yekutanga inoona nezvekuumbwa kwehwaro hwenhaurirano, yepiri iri yedingindira rezvichazeyiwa munhaurirano idzi.
Komiti yetatu yakanangana nekudoma muyananisi achatungamira nhaurirano, kwozoti komiti yechina, ichange ichiona nezvemafambiro anenge achiita nhaurirao pamwe nekukomekedza zvinofanirwa kuteverwa.
Pamusangano wekutanga, vatungamiri vemapato anosvika makumi maviri kusanganisira reZanu PF, VaEmmerson Mnangagwa, vakapinda musangano uyu.
Asi pamusangano wepiri, vatungamiri vemapato matatu vanoti VaNoah Manyika veBuild Zimbabwe Alliance, VaDaniel Shumba veUnited Democratic Party, pamwe naVaTimothy Chiguvare vePeople's Progressive Party, havana kupinda.
Mutevedzeri wemutungamiri weMDC-T inotungamirirwa naMuzvare Thokozani Khupe, VaObert Gutu, vanoti kutanga basa kwemakomiti aya ndiyo nhanho yekutanga munhaurirano dzichaunza kugadzikana mukati menyika.
Asi imwe nyanzvi munyaya dzezvematongerwo enyika Doctor Pedzisayi Ruhanya vanoti nhaurirano dzisinawo mutungamiri weMDC VaNelson Chamisa kutungana kwembudzi.
Bato riri kutonga muAmerica, reRepublican Party, rakatanga neMvhuro musangano waro mukuru weRepublic National Convention mudunhu reNorth Carolina.
Musangano uyu wadoma zviri pamutemo mutungamiri weAmerica, VaDonald Trump, kuti vamirire bato ravo musarudzo yemutungamiri wenyika ichaitwa muna Mbudzi gore rino.
VaTrump vachange vachitaura mazuva ese kusvika panopera musangano uyu nemusi weChina.
Mumashoko avo ekutanga, VaTrump vatsoropodza masangano enhau eCNN, Fox News, pamwe chete ne MSNBC vachiti masangano enhau aya haasi kubudisa zviri kuitwa pamusangano uyu sezvaakaita pamusangano we Democtratic National Convention, svondo rapfuura.
VaTrump vachange vachizokwikwidzana naVaJoe Biden vebato reDemocratic Party, iro rakapedza musangano waro wekudoma VaBiden zviri pamutemo svondo rapfuura.
Vanoongorora zvematongerwo enyika vakazvimirira, VaPromise Sande, vanoti vanhu vazhinji vakamirira kunzwa zvichataurwa naVaTrump kana zviri zvekubatanidza vanhu, sezvo vachigaronyomba vanhu vanovapikisa vebato reDemocratic Party.
Chikwata chenyika chemutambo weNetball chemaGems chakadzoka kumusha chichibva kumakwikwi e 2019 Vitality World Cup chiine zvidzidzo zvakawanda kuhurumende pamwe nekuvateveri vemitambo munyika.
Chikwata ichi chakasvika muHarare neChitatu manheru chakamirirwa nechaunga chinotyisa icho chaive chauya kuzopemberera mashiripiti achakaita kuLiverpool, England, uko kwaive kwaungana zvikwata gumi nezvitanhatu zvinorura mumutambo wenetball pasi rese.
MaGems, ayo aive kumakwikwi aya kekutanga, akasvika munharaunda yechipiri ye World Cup uyezve nekupedza ari pachinhanho chechisere mumakwikwi aya izvo zvaive zvisingafungirwe nevakawanda kwete muZimbabwe chete, asi pasi rese.
Izvi zvakauya mushure mekunge MeGems, ayo aive asina kuita gadziriro yakasimba, mushure mekutora nguva yakawanda ari muZimbabwe apo zvimwe zvikwata zvaienda kumakundano aya zvaitamba nevekune dzimwe nyika zvichizvisimbisa.
Izvi zvakakonzerwa nekushaikwa kwemari sezvo hurumende nemakambani akazvimirira asina kucheuka kuchichemo chechikwata ichi paine nguva.
Chakanyanyoshamisa ndechekuti hurumende yakatora nguva iyi kuumba komiti yekutsvagira mari chikwata chenhabvu chemaWarriors, icho chaienda kumakundano e 2019 Africa Cup of Nations kuEgypt, uko chakanonyadzisa.
Zvakaitwa nemaGems , panguva iyo maWarriors akanonyadzisa, chidzidzo kuhurumende kuti inofanira kubata zvikwata zvese zvenyika zvakafanana kunyange chiri chevanhukadzi kana vanhurume.
Muongorori wezvemitambo, VaFarai Kambamura, vanoti hurumende yeZimbabwe inofanira kuyananisa zvikwata zvenyika kunyanya pakugovanisa mari yemakundano.
Murongi wemitambo yetsiva, VaStalin Mau Mau, vari kushushikana zvekare nemamiriro akaita mitambo munyaya dzeruyamuro rwemari vachiti mitambo yese inofanira kubatwa zvakaenzana.
Gurukota rezvemitambo, Muzvare Kirsty Coventry, vakavimbisa kuti vachagara pasi nevezvemitambo kuti vaone kuti zviri kuvanetsa zvinogadziriswa sei.
Pamusoro pezvo, vaongorori vezvemitambo vanoti hurumende inofanira kusandura maitiro ayo, yotanga kupawo ruyamuro kuzvikwata zvese zvenyika zvinenge zvabudirira kuenda kumakundano akaita seWorld Cup, World Championship, Olympic Games, nemimwe mitambo yakakosha pasi rose.
Kunze kwemaWarriors ayo akabudirira kuenda kuma 2004, 2006, 2017 na
2019 Africa Cup of Nations, asi pasina chaibuda, hurumende haina nhoroondo yakasimba yekubatsira mitambo nemari.
Mutambi wetsiva, Charles Manyuchi, akapedzisira ave kunorwira mitambo yake yese kuZambia nemhaka yekushaya rutsigiro kubva kuhurumende nekumakambani emuno.
Chimwe chakabuda pachena murwendo rwemaGems ndechekuti zvikwata zvevanhukadzi zviri kuenderera mberi nekusimudzira mureza weZimbabwe panguva iyo zvimwe zvikwata zviri kutatarika zvinotyisa.
Pamusoro pezvakaitwa kuLiverpool, chikwata chenhabvu chevanhukadzi, chemaMighty Warriors, chakabudirira kuenda kumaOlympic Games muna 2012, izvo zvatadza kuitwa nezvikwata zvakawanda kwete muZimbabwe nemuAfrica chete, asi pasi rese.
Izvi zvakauya mushure mekunge mutuhwini Kirsty Coventry atora menduru nomwe kumakwikwi e 2004 ne 2008 Olympic Games achitevera chikwata chemutambo wehockey chemaGolden Girls icho chakatora menduru yegoridhe kuma Olympic Games a 1980 kuMoscow uko Zimbabwe yaikwikwidza kekutanga nedzimwe nyika.
Muteveri wemutambo, VaLawrence Hwekwete, vanoti zviri kuitwa nezvikwata zvevanhukadzi izvi, zvinofanira kuyemurwa.
VaKambamura vanoti zvikwata zvevanhukadzi zvinofanira kupihwa ruremekedzo rwunokodzera kwete zviri kuitwa ikozvino.
Vasikana vemaGems vasimudzira mutambo wenetball zvakasimba muZimbabwe sezvo kwese kwese ikozvino nyaya iri kungotaurwa nezvayo mumitambo ndeye zvavakaita zvichifananidzwa nezvimwe zvikwata zvenyika.
Mutambi wevolleyball, VaGodrey Jejeje, vanoti kunyange hazvo netball yanga ichitambwa muzvikoro, yaive isina mbiri yayave nayo iko zvino.
Mutsigiri wemaGems, VaTatenda Feremango, vanotiwo vechidiki vakawanda vave kufarira mutambo uyu vachiwedzera ivo kuti vakawanda vavo vave kuzoda kuita meGames emakore anotevera.
MaGems akarova Sri Lanka neNorthern Ireland ndokukwanisa kupinda munharaunda yechipiri mumakwikwi aya.
Kunyanga hazvo vakazorohwa neNew Zealand, Malawi, Jamaica ne Uganda, Zimbabwe yakadambura Barbados ndokupedza iri pachinhanho chechisere mumakwikwi ezvikwata gumi nezvitanhatu aya.
VaMuseti vanoti vatambi ava vanofanira kutendwa zvine mutsindo nezvavakaitira nyika.
Asi kaputeni wechikwata ichi, Perpertual Siachitema, anoti nzira yavo haisati yasvika kumagumo achiti iye vave kutarisira World Cup ya 2023 iyo ichaitirwa kuCape Town, South Africa.
Vasikana vakawanda vari muchikwata ichi vari pasi pemakore makumi maviri nemashanu zvekuti kuenda kuWorld Cup inotevera zvinokwanisa kuitika.
European Union (EU) neZimbabwe dzaparura chirongwa chinokosha mamiriyoni gumi nerimwe emadhora eku America (US$11) chekuvanduza kutengeserana pakati peZimbabwe neEU.
Vachiparura chirongwa ichi, munyori mubazi rezvekudyidzana nekutengeserana nedzimwe nyika, VaJames Manzou, vati chinangwa chechirongwa ichi, icho chinonzi Zimbabwe European Partnership Support, ndechekuti Zimbabwe iwedzere huwandu hwezvinhu zvainotengesa kuEU.
VaManzou vati mari yabviswa neEU ichabatsira kudzidzisa makambani madiki neari pakati nepakati kutevedzera zvinodiwa nemisika nemakambani ekuEU kuti zvinhu zvisadzorwe kuEU.
Vatiwo mari iyi ichashandiswa kuvandudza mitemo yekutengeserana munyika pamwe nekuona kuti Zimbabwe Revenue Authority inorerutsa mitemo yekutengeserana nedzimwe nyika.
Mutevedzeri wegurukota rinoona nezvekudyidzana nedzimwe nyika, VaDavid Musabayana, vati chirongwa ichi chichabatsira nyika kuwana mari yekunze nekutengesa zvinhu zvakawanda kuEU.
Vati kuti chirongwa ichi chibudurire, vanhu vave kufanira kurima zvinhu zvinodiwa kuEU nedzimwe nyika dzepasi rese.
Vachitaura pachiitiko ichi, mumiriri weEU muZimbabwe, VaTimo Olkkonen, vatiwo chirongwa chavaparura nhasi chinoita kuti Zimbabwenedzimwe nyika dzemumatunhu eAfrica, Caribbean nePacific dzitengese zvinhu zvadzo kuEU pasina kupihwa miganhu kuti yogumira papi uye EU inofanirawo kuita zvimwezvo munyika idzi.
Vati kunyange hazvo huwandu zvezvinhu zvinotengeswa neZimbabwe kuEU hwawedzera, pane mukana wekuwedzera zvekare, sezvo pazvinhu zvese zvinotengeswa kunze neZimbabwe, zvikamu zvishanu chete kubva muzana, zvichienda kuEU.
VaOlkkonen vatiwo chirongwa ichi chakanangana nekusimbisa makambani madiki neari pakati nepakati kuti ikwanise kutengesa zvinhu zvawo kuEU.
Vatiwo chirongwa ichi chinotsigira masangano anoshanda nemakambani madiki munyaya dzenyama, miriwo, mhiripiri, michero, mhiripiri nePaprika.
Asi kunyange hazvo chirongwa ichi chiri kunzi chakanangana nemakambani madiki, mukuru werimwe sangano rinomirira makambani aya, VaFarai Mutambanengwe, vati hapana kana kambani diki iri kuwana mari pasi pechirongwa ichi sezvo paidiwa makambani anodyidzana nemakambani ekunze.
VaMutambanengwe vati vakashanda nebazi rezvekudyidzana nedzimwe nyika pakuronga hwaro hwechirongwa ichi, asi havana kuzopihwa mari pasi pechirongwa ichi.
Asi vati zvisinei nezvakaitika, vanotsigira chirongwa ichi sezvo chichibatsira nyika.
VaOlkkonen vati EU haina kumbogara yavhara misika kana makambani ayo kuti asatenge kubva kuZimbabwe asi kuti makambani emuZimbabwe ari kutadza kutevedza gwara rinodiwa kuti munhu akwanise kutengesa kunze kwenyika kana kuti Phytosanitary Certification.
Vatiwo zvakakosha kuti Zimbabwe itevedze zvinodiwa nedzimwe nyika kuti ikwanise kutengeserana nenyika idzi.
Muimbi ane mukurumbira zvikuru munyika Cde Chinx akashaya nezuro manheru kuchipatara cheWest End muHarare. Chinx ange ave nenguva yakareba achirwara nechirwere chegomarara.
Muimbi uyu akaberekwa kwaRusape musi wa 27 Gunyana 1955 achinzi Dickson Chingaira. Chinx akadzidza paChigora Primary School kuMakoni District kwaRusape asati aenda kuBulawayo. Achitaura neStudio 7 muna 2015, Chinx akati akatanga kuimba achiri mudiki muchechi yeAnglican nevabereki vake.
Hondo yeChimurenga
Muna 1975 Chinx akaenda kuMozambique kunorwara hondo yeChimurenga. Nekuda kwechipo chake chekuimba Chinx anoti akaimba neZanu-PF People’s Choir. Choir iyi yakazopihwawo zita rekuti Takawira Choir mukurangarira muchakabvu Leopold Takawira. Nziyo dzaiimbwa naChinx dzaisimudzira Chimurenga. Cde Chinx vanotiwo nziyo dzaiimbwa mukukunda nemurufu munguva yehondo iyi.
Rusununguko
Muna Kubvumbi 1980 apo Zimbabwe yainge yopemberera zuva rekuwana kuzvitonga kuzere, Cde Chinx vakaudza Studio 7 kuti: “Ini ndini ndakatotanga kunamura fogo”, zvichireva kuti ndivo vakaparura chirongwa chekuimba vamwe vaimbi vakaita saBob Marley naThomas Mapfumo vasati vauya kuzofadza vanhu.
Chinx anoti akaimba kambo, “Prince Charles” akanangana naPrince Charles kuti vaendese shoko kuna Mambokadzi Elizabeth kuti Zimbabwe yainge yawana kuzvitonga kuzere.
Hondo yeMinda
Cde Chinx vaigara vachiti nyaya yeminda yainge yakakosha zvikuru uye ndicho chikonzero chikuru chainge chafirwa nevarwi verusununguko. Pakatangwa nyaya yekutorera vachena ivhu muna 2000, Cde Chinx vakaimba nzimbo dzakaita sa”Hondo yeMinda” kukurudzira vatema kuti vatore minda.
Asi sevamwe varwiri vehondo yerusununguko Cde Chinx vaitiwo vainge voomerwa zvikuru nehupenyu uye vainge vokundikana kuzviriritira nemhuri yavo. Nekuda kwemabasa avakabata munguva yehondo uye nyika yawana kuzvitonga kuzere, vamwe vange vachikumbira kuti Cde Chinx vaitwe gamba renyika.
Nhoroondo yekuimba
Chinx akaimba nevaimbi vakawanda zvikuru kusanganisa Bennie Miller na Keith Farquharson apo vakatsikisa nzimbo dzakaita sa”Ngorimba”, “Nerudo” uye “Zvikomborero”.
Vamwe vakazouya kuzobatana navo vanosanganisa muchakabvu Don Gumbo vakaumba Ilanga vakatsikisa mimanzi pakati pemakore a1982 kusvika 1987.
Vakaimbawo namuchakabvu Andy Brown uye Busi Ncube. Chinx akabva kuIlanga ndokumboimba oga asati aumba chikwata cheMazana Movement chakazonzi Mazana Black Movement. Chinx aimboitawo zvemitambo zvakapa kuti avewo mutambi mufirimu rinonzi “Flame” muna 1996.
Dzimwe nziyo dzaChinx dzakaita mukurumbira dzinosanganisa “Roger Confirm” uye “Vanhu Vose vemuAfrica”.
Muhupenyu hwavo nemurufu, vaimbove mutungamiriri wenyika VaRobert Mugabe, vanokonzera mutauro muvanhu vakasiyanasiyana.
Vamwe vanovaona segamba guru asi vamwe vachivaona semunhu aiva nemoyo wakaipa.
Dzimwe nyanzvi mune zvematongerwo enyika dzinoti VaMugabe vaifanirwa kugadzirisa nyaya yeGukurahundi vasati vafa nekuti inyaya yakapesanisa marudzi naizvozvo vaifanirwa kuigadzirisa. Vanoti parizvino vanhu havana kunyatso garisana pamusoro penyaya iyi.
Kunonzi vanhu vanopfuura makumi maviri ezviuru vakaurawa munguva yeGukurahundi, vazhinji vavo vari verudzi rweNdebele.
Vanodzidzisa zvematongerwo enyika paWellesley College kuMassachusetts, Doctor Chipo Dendere, vaudza Studio 7 kuti pane zvizhinji zvakasiyiwa zvisina kugadziriswa naVaMugabe, zvinosanganisa nyaya ye Gukurahundi nenyaya yevhu, vachiti izvi zvasara mumaoko emutungamiriri wenyika, VaEmmerson Mnangagwa, kuti vazvigadzirise.
Doctor Dendere vanoti VaMugabe nebato ravo vakarasika pavakatanga kusakudza vanhu, vave kuda zvemari nekudzika mutemo wekuti muZimbabwe muite bato rezvematongerwo enyika rimwe chete.
Nzvimbo dzakatarisana nekushaya mvura dzinosanganisira Sakubva, Dangamvura, Chikanga, Hobhouse1-2-3, Dreamhouse, Zimta Park, Natview Park, Musha Mukadzi, Gimboki, neFederation.
Mumwe mugari wekuHobhouse Two, Amai Agnes Musabayana, vanoti nekushaikwa kwemvura munzvimbo yavanogara, madzimai ndiwo ari kuremerwa nemutoro sezvo vari ivo nguva zhinji vanonochera mvura kunzvimbo dziri kure dzinenge dzichiwanikwa mvura.
"Isu madzimai hapana chinoshandika kana pasina mvura saka zvakatiomera. Ndamuka mangwanani na3 asi ndashaya mvura yacho yekuti vana vageze vaende kuchikoro, handizivi todii. Dai kanzuru yaita kuti mvura ikurumidze kudzoka zviendeke nekuti tarwadziwa," vadaro Amai Musabayana.
Mumwe mudzimai wemumusha weGarikai/Hlalani Khuhle, Amai Lina Maunganidze, vanotiwo vave kutyira hutano hwevanhu sezvo mvura yave kushandiswa ichibva muzvikova nematsime.
"Ini ndave kutotyira hurwere. Honaiwo matiri kuchera mvura yacho murukova umo, zvinoitawo here izvi? Kanzuru ngaitiwanire mabauza ekuti tiwane mvura yakachena yekushandisa nekuti yava vhiki yose pasina mvura muno," vadaro Amai Maunganidze
Mumwe mugari wemuHobhouse, Amai Mary Marange, vanoti vari kumukira kuenda kutsime sezvo mvura iri kuuyiswa nekanzuru yeguta nemotokari dzinotakura mvura isiri kukwanira vagari vose.
"Nyaya yemvura yakutonetsa inini nhasi uye kwese kumashure uku ndange ndichimuka kuma 3 kuti pamwe ndoiwana asi yaipera paBhauza racho rekanzuru. Dai vaiwuyisa akawanda mabhauza acho nekuti tanetseka nekuti mvurra toiwana kupi," vadaro Amai Marange.
VaPassmore Chiropa, avo vane chibhorani munharaunda iyi, vanoti chibhorani chavo chawandirwa nevanhu vanoda mvura izvo zvopa kuti vamwe vashaye vopedzisira vochera mvura murwizi. VaChiropa vanoti kanzuru inosungirwa kuona kuti yawanira vanhu mvura yakachena nekuchimbidza.
Kanzura weguta reMutare uye vari sachigaro vekomiti inoona nezvemvura, VaJohn Nyamhoka, vanoti dambudziko remvura riri kukonzerwa nekutsemuka kwakaita imwe pombi inobva kutengi rinopa mvura guta reMutare.
VaNyamhoka vanoti kanzuru yavo iri kuita zvose zvainogona kugadzirisa dambudziko iri nekuchimbidza.
VaNyamhoka vanoti guta harina mabhauza anokwanira vanhu munguva dzakadai dzekunetsa kwemvura senguva ino.
Munyori weguta reMutare, VaJoshua Maligwa, vakaudza mumwe musangano kuti pombi zhinji dzinotakura mvura dzavakuda kuchinjwa poiswa itsva dzinokwanisa kutakura mvura inokwanira vagari vanopfuura zviuru mazana mana vari muguta iri.
Mumiriri weHarare West mudare reparamende Muzvare Joana Mamombe, mutevedzeri wasachigaro weMDC Youth Alliance Muzvare Cecilia Chimbiri uye mutevedzeri wemurongo wemabasa Muzvare Netsai Marowa vari kutarisirwa kumiswa pamberi pedare repamusoro nhasi.
Gweta revatatu ava, VaJeremiah Bamu vanoshanda nesangano reZimbabwe Lawyers for Human Rights vanoti dare riri kunzwa chikumbiro chavo chekuti vapihwe mukana wekubvisa mari yechibatiso here kana kuti kwete nhasi. Vatatu ava vakasungwa vachipomerwa mhosva yekuti avainge vapambwa vakanosiiwa kuBindura.
Asi ivo vanoti vakapambwa nevanofungidzirwa kuti vasori sezvo vakatorwa mumaoko emapurisa. Masangano anorwira kodzero dzevanhu nenyika dzakabudirira ari kushora zvikuru hurumende yeZimbabwe nekusunga vatatu ava.
Nezuro dare iri rakatadza kunzwa nyaya iyi sezvo vachuchusi vange vasina kugadzirira. Hatina kukwanisa kubata muchuchusi mukuru wehurumende VaKumbirai Rwodzi kuti tinzwe kuti sei hofisi yavo yange isati yagadzisa mapepa ari kudiwa aya sezvo nharembozha yavo yange isiri kudairwa.
Mutauriri webazi rezvekudyidzana nedzimwe nyika, VaGedion Gapare, vanoti nhaurirano pakati peZimbabwe neSouth Africa dzichiri kuenderera mberi panyaya yemari yekukweretesa Zimbabwe mushure mekunge nyika mbiri idzi dzapeta musangano wekudyidzana nezuro muHarare.
Zimbabwe iri kutsvaga mari inodarika bhiriyoni imwe chete asi vaneruzivo nezviri kuitika vanoti South Africa haina hurongwa hwekuipa mari iyi.
VaGapare vanoti Zimbabwe iri kufara hayo kuti South Africa yakaivimbisavo kuibatsira nekudzidzisa mapurisa mashandiro pamwe nekuapa zvinhu zvekushandisa mubasa ravo.
Sangano remagweta anorwira kodzero dzevanhu rinoti riri kufara kuti vakafanobata chigaro chemutungamiri weZimbabwe Hospital Doctors Association, Dr. Peter Gabriel Magombeyi, vakawanikwa vari mupenyu neChina manheru.
Sangano reZimbabwe Doctors for Human Rights rinoti kunyange haro riri kufara kuti Dr. Magombeyi vapenyu mushure mekupambwa nevanhu vasiri kuzivikanwa, riri kukurudzira zvikuru hurumende kuti iferefete zvakadzama zvakapa kuti Dr. Magombeyi vapambwe, uye vakavapamba vacho vamiswe pamberi pematare edzimhosva.
Mutauriri weZimbabwe Doctors for Human Rights, Dr. Fortune Nyamande, vanoti Dr. Magombeyi vane kodzero dzekuti kodzero dzavo dzichengetedzwe.
Dr. Nyamande vanoti pari zvino Dr. Magombeyi vari kuongororwa navana chiremba vavo, uye vanofanirwa kupihwa kodzero dzavo dzekuti vambove vega panguva iyo vanenge vachiongororwa navana chiremba.
Dr. Magombeyi vakapambwa nemusi weMugovera wapfuura nevanhu vasiri kuzivikanwa kuti ndivanani.
Kuwanikwa vari vapenyu kwaitwa Dr. Magombeyi kwatambirwawo nemufaro nesangano revarairidzi vekumaruwa, reAmalgamated Rural Teachers Union of Zimbabwe.
Mutungamiri weAmalgamated Rural Teachers Union of Zimbabwe, VaObert Masaraure, vanoti vatambira nemufaro kuwanikwa kwakaitwa Dr. Magombeyi vari vapenyu.
Asi VaMasaraure vanoti kunyange hazvo Dr. Magombeyi vawanikwa vari mupenyu, sangano ravo richaenderera mberi nekuramwa mabasa nepamusana pekuti mari dzavari kutambiriswa, hadzisi kukwanira varairidzi.
Mutauriri wemapurisa, Assistant Commissioner Paul Nyathi, vati ichokwadi kuti Dr. Magombeyi vari kuongororwa navana chiremba vehurumende pamwe navana chiremba vavo ivo Dr. Magombeyi, kuitira kuti vaonekwe mamiriro akaita hutano hwavo.
VaNyathi vatiwo Dr. Magombeyi havasi muhusungwa sezviri kuburitswa mumadandemutande akasiyana siyana. Asi vati kana Dr. Magombeyi vapedza kuonekwa navana chiremba, uye kana vava kunzwa zvakanaka, mapurisa achida kuzovabvunzurudza kuti chii chakaitika kwavari apo vaive muhunhapwa.
Vanhu vaviri vakawanikwa vakafa pamugodhi weEldorado pedyo neChinhoyi zvichitevera kudhirika kwemugodhi uyu neMuvhuro manheru.
Vakafa ava vakawanikwa nevanhu vari kuyamura kufukunyura mitumbi yakadhirikirwa mumugodhi apo vanhu vaikorokoza nguva dzemanheru.
Vamwe vakapukunyuka vanoti vanhu vanosvika gumi nevaviri vakadhirikirwa nemugodhi uyu uyo waurayisa vanhu vakawanda kusvika pari zvino.
VaTawanda Moyo mumwe wevakapinda mumugodhi nezuro.
VaMoyo vanoti panotoda michina yechizvinozvino kuti vakwanise kubvisa dombo rakadhirikira vanhu.
VaMoyo vanoti vakawana mitumbi muviri asi havakwanise kuiburitsa sezvo kwairi kwakadzika mamita mazana matatu nemakumi mashanu.
Mumwe mugari wekuKadoma anoda kuzivikanwa nezita rekuti Jerry anoti akamirira kuwanikwa kwemunin'ina wake akadhirikirwa nevamwe vashanu vaayinge atora kuKadoma.
Vakasarudzwa kuve mumiriri weZvimba North mune mugodhi uyu, Amai Marian Chombo, vanoti zvinosuwisa kuti vanhu vari kufa senhunzi pamugodhi uyu.
Amai Chombo vanoti kusatevedzera mutemo wezvicherwa nemakakatanwa evakuru vezvematongerwo enyika zvimwe zviri kukonzeresa kukorokoza kuri kuurayisa vanhu munyika.
Mugodhi weEldorado une nhoroondo yekufa kwevanhu, uye gore rapera, vanhu vana vakafira pamugodhi uyu.
Mugodhi uyu wakaiswa mumaoko ematare pasi pegweta, VaJonathan Smakange, zvichitevera kunetsana pakati pezvizvarwa zviviri zvekuChina.
Vagari vemuGlen View South vanoti kushayika kwakaita nhengo yanga ichimirira nzvimbo yavo muparamende, Amai Vimbai Tsvangirai Java, kwasiya gwanza richanetsa kuvhara panguva iyo mutungamiri weMDC VaNelson Chamisa vati vachapedzisa rwendo rweshanduko rwanga rwuchifambwa nemufi.
Mutumbi waAmai Vimbai Tsvangirai Java avo vaiva mwana wevaimbova mutungamiri weMDC Muchakabvu Morgan Tsvangirai, waendeswa kuGlen View South kuti unoonekana nevanhu vavaimirira muparamende.
Vamwe vagari venzvimbo iyi vakaita saMuzvare Tanyaradzwa Matibenga vati vabayiwa panyama nhete nekufa kwakaita Amai Java avo vaivamirira muparamende sezvo vachiti vaiita mabasa akawanda ebudiriro yenzvimbo yavo.
Izvi zvatsinhirwa nakanzura wenzvimbo iyi, Amai Gaudencia Marera.
Vachitaura pamberi pechita chevanhu vanga vauya kuzoonekana naAmai Java, mutungamiri weMDC VaNelson Chamisa vati Amai Java vangadai vasina kufa dai zvipatara zvemunyika zvine mishonga yakakwana.
VaChamisa vaenderera mberi vachiti vachapedzisa rwendo rweshanduko kuzadzisa zvairwirwa naAmai Java pamwe namushakabvu Morgan Tsvangirai. Vati chanetsa munyika ndechekuti pane nzou yapinda mumba vachireva VaMnangagwa vavari kupomera mhosva yekutadza kufambisa basa zvakakanaka uye kubirira musarudzo.
Vachitaurawo pachiitiko ichi, murume waAmai Tsvangirai Java, Apostle Batsirai Java, vatiwo kufa murau waMwari uye varikupemberera hupenyu hwemudzimai wavo.
Mumwe mutevedzeri wemutungamiri weMDC Amai Lynette Karenyi Kore vataurawo pagungano iri vachiti mufi aiva munhu aishanda nesimba.
Mhuri yekwaTsvangirai uye yemudzimai wavo muSusan Tsvangirai dzange dziriwo parufu urwu. Vamwe vauyawo vafundisi vakawanda kubva kudzisvondo dzakasiyana siyana.
Wabva kuGlen View mutumbi wemushakabvu waendeswa pamuzinda webato reMDC paMorgan Tsvangirai apo panga pazere vatsigiri veMDC nevanhuwo zvavo apo vatauri vatsanangura mushakabvu semunhu aibatanidza vanhu uye aida kuti ruzhinji rweZimbabwe rwugare zvakanaka.
Amai Java vakafa neMuvhuro mushure metsaona yakaitika mwedzi wapera iyo yakauraya sekuru vavo VaTafadzwa Mhundwa pamwe nakanzura wemuGlen View VaPaul Rukanda.
VaChamisa vakurudzira vanhu kuti vauye nehuwandu hwavo mangwana kuti varadzike Amai Tsvangirai Java zvine mutsindo.
Mutumbi wavo nhasi uri kurara kumba kwavo kuStrathaven uye uchasimuka mangwanani nenguva dza 9 uchienda kuCity Sports Centre uko kuchaitwa munamato uchitungamirwa naBishop Tudor Bismark kubva nenguva dza10 kusvika na12 masikati. Vari kutarisirwa kuradzikwa nenguva dza 2 masikati kuGlen Forest.
Bazi rinoona nezvekuburitswa kwemashoko raburitswa padandemutande raro reTwitter kuti vanhu zana nemakumi matatu nemapfumbamwe vafa kusvika pari zvino nedambudziko reTropical Cyclone Idai.
Vanhu zana nemakumi masere nevapfumbamwe havasi kuzivikanwa kuti vari kupi uye vamwe vanosvika zana nemakumi matanhatu vari muzvitsuwa vakamirira kununurwa.
Mutauriri werimwe bazi reUnited Nations reWorld Food Programme kana kuti WFP VaHerve Verhoosel vati ongororo yavakaita nezuro inoratidza kuti vanhu zviuru mazana maviri muZimbabwe vakaputsirwa dzimba uye vanoda rubatsiro nechimbi chimbi.
WFP inoti kuChimanimani, zvikamu makumi mapfumbamwe kubva muzana zvezvivakwa zvakaputswa dutumupengo iri.
Amai Solinda Ngwenya vekuBulawayo vanoti vakarasikirwa nemhuri yehanzvadzi yavo yese yainge iri kuChimanimani ichiita mabasa ekuparidza shoko raMwari.
Zvichakadaro, vamwe vanhu vakawirwa nedambudziko iri vanoti havasati vawana rubatsiro.
Vamwe vanoti hurumende yeZimbabwe iyo ine zvikopokopo zviviri chete zveAir Force zviri kuManicaland inenge iri kuremerwa nezvinhu zvawedzerwawo nekuti migwagwa nemazambuko zvakaparadzwa.
VaBrighton Nyanisi vari muWard 14 kuChipinge East vanoti havasati vawana chikafu kubva nemusi weMugovera.
Mashoko aya atsinhirwa nemumiriri wenzvimbo iyi mudare reparamende, VaMathew Mlambo veMDC.
Asi vachitaurawo nezvechikafu, gurukota rinoona nezvevashandi nemagariro evanhu Doctor Sekai Nzenza vanoti nyaya yekuparara kwemigwagwa nemazambuko ndiyo iri kupa kuti chikafu chitadze kusvika kune dzimwe nzvimbo. Asi vati vari kushanda zvakasimba kuzvigadzirisa.
Vanhu makumi maviri vakashaya neChitatu manheru munjodzi yemumugwagwa yekubonderana kwebhazi rekwaProliner nerori parwizi Nyamatikiti pedyo neChaka kwaChirumanzu.
Bhazi iri rainge richienda kuSouth Africa. Bhazi iri pamwe nerori zvakabva zvabvira moto uyo wakapisa vanhu.
Mapurisa atumira neChina nyanzvi kana kuti mapathologists kubva kuHarare nekuBulawayo kunoyedza kubatsira mukuvheneka mitumbi yevanhu vakafa sezvo zviso zvavo zvisisaoneke nekutsva nemoto wange uchiri kubvira.
Vamwe vakatsva ava vange vasina zvitupa kana magwaro ekufambisa.
Mutauriri wemapurisa, Senior Assistant Commissioner Charity Charamba, vaudza Studio7 kuti huwandu hwevanhu vakashaya hunogona kukwira sezvo paine vamwe vari kufungidzirwa kuti vachiri mubhazi uye vamwe makumi mana nevatatu vakakuvara zvakaipisisa.
Amai Charamba vati mapurisa ari kuda kuti vose vane hama dzainge dzichienda kuSouth Africa kana vane hama dzavasiri kuziva kuti dziri kupi vavabate.
Vatiwo vamwe vakakuvara vari kuzvipatara zveMvuma, Dreifontein, Masvingo neHarare.
Mukuru we Traffic Safety Council of Zimbabwe, VaObio Murambiwa Chinyere, vaenda pakaitikira nzvimbo nemusi weChina vakaona mitumbi yevanhu ichitoburitswa.
Vamwe vari kuchema chema kuti hurumende iri kutadza kugadzirisa migwagwa zvapa kuti vanhu vakawanda vashaye mutsaona.
Asi gurukota rinoona nezvekutakurwa kwezvinhu, VaJoram Gumbo, vati vari kubatikana nenjodzi idzi.
Asi vanoti semanzwiro avaita mhosva inenge iri kuvatyairi nekuti pakaitikira njodzi hapana kunyanya kuipa.
Hurumende yeAmerica iri kusimbaradza nyaya yekuti Zimbabwe inofanira kusunga mauto ose ari kupomerwa mhosva yekupfura vanhu vairatidzira muna Nyamavhuvhu gore rapera uye muna Kukadzi gore rino.
Munyori mukuru anoona nezvekudyidzana kweAmerica neAfrica kana kuti Assistant Secretary of State for African Affairs, VaTibor Nagy nezuro vakasangana nemutungamiri wenyika VaEmmerson Mnangagwa vakavaudza mashoko aya kumucheto wemusangano weUnited States-Africa Business Summit kuMozambique.
VaNaggy vakatiwo Zimbabwe inofanira kuvandudza mitemo yezvematongerwo enyika nehupfumi.
Vachitaurawo pakapera musangano uyu, Zimbabwe yakatiwo haisi kufara nemari inosvika mamiriyoni mazana matatu nemakumi mashanu kana kuti US$350 million yakabhadhariswa bhanga reCommercial Bank of Zimbabwe kana kuti CBZ ichipomerwa mhosva yekuda kutyora mutemo weAmerica pazvirango zvakatemerwa vamwe vatungamiri venyika vachipomerwa mhosva yekutyora kodzero dzevanhu.
Mumiriri weZanu-PF mudare reparamende vachimirira Chipinge South VaEnock Porusingazi vanoti zvirango zvauraya nyika.
Asi nhengo yeMDC vari mumiriri weMutasa Central VaTrevor Saruwaka vanoti nyaya yauraya hupfumi hwenyika inyaya yehuori nemitemo isina kujeka panyaya dzezvehupfumi.
Gurukota rinoona nezvekudyidzana nedzimwe nyika muBurundi, VaEzechiel Mbigira, vanovazve nhumwa yemutungamiri wenyika iyi, VaPierre Nkurunzinza, vaita hurukuro nemutungamiri wenyika, VaEmmerson Mnangagwa, kumahofisi avo eMunhumutapa muHarare vachida rutsigiro rwekuti nyika yavo ibvumidzwe kuva nhengo yemubatanidzwa wenyika dziri kuchamhembe kweAfrica weSADC.
Burundi yakaisa chikumbiro chekupinda muSADC muna 2017 asi kusvika pari zvino haisati yapihwa mhinduro.
Vachitaura nevatori venhau muHarare, VaMbigira vati vane chivimbo chekuti Zimbabwe sezvo iine nhoroondo yakafana neBurundi ichaibatsira kuti ibvumidzwe kuve nhengo yeSADC.
Gungano reSADC pari zvino rine nyika gumi nenhahatu.
Burundi iri mugungano reEast African Community rine nyika dzinoti, Rwanda, South Sudan, Tanzania, neUganda.
MuBurundi pari zvino hamuna kugadzikana mushure mekunge VaNkurunzinza vawedzera makore ekuti munhu atungamire nyika iyi.
Muna 2015 apo hutungamiri hwavo hwainge hasvika kwmvura yacheka makumbo sezvaidiwa nebumbiro remutemo VaNkrunzinza vakabva vavandudza bumbiro remitemo yenyika zvakashorwa neAfrican Union neUnited Nations. Vanhu vanodarika zviuru mazana mashanu vakabva vaenda muhupoteri.
Vanhu pavakaratidzira kusafara kwavo nedanho iri vakatanga kupfurwa nemauto nekumbunyikidzwa.
Sachigaro wedare rekomiti yeparamende inoona nezvekudyidzana nedzimwe nyika, VaKindness Paradza, vati vanotsigira danho reBurundi sezvo zvichibatsira munyaya dzekutengeserana muAfrica.
Asi gweta rinorwira kodzero dzevanhu vari mukuru wesangano reHuman Rights Watch kuchamhembe kweAfrica, VaDewa Mavhinga, vanoti Burundi inotyora kodzero dzevanhu nekudaro haifanire kungoregwa ichipinda muSADC.
Vatyairi vedzimotokari zvikuru sei dzinotakura vanhu vanoti mapurisa ave kuvashungurudza kudarika zvavaiitwa nguva yevaimbove mutungamiri wenyika VaRobert Mugabe vari pachigaro.
Vatyairi ava vanoti mapurisa ari kuvabvunza zvinhu zvakawanda zvakasiyana zvakaita segwaro rekufambisa motokari, mutero unobvumira kuti motokari ifambe mumigwagwa, mavhiri emotokari uti haana kupera here pamwe nekuona kuti motokari dzinenge dzakatakura vamwe vanhu here.
VaIshmael Togarira vanoti kuwanda kwemapurisa mumigwagwa zvinoratidza kuti vari kuda kuenda kunoita huori mumigwagwa.
Mumwe mutyairi VaInnocent Mugijima vanoti mapurisa emumigwagwa anofanirwa kuchinjwa votora vamwe vavanodzidzisa kwete mapurisa akare anoziva huori hwavaiita munguva yakare.
VaMugijima vanoti mapurisa vave kufamba munzvimbo dzinogara veruzhinji vachibata motokari dzinenge dzisina zvinhu zvakakwana.
Asi mumwe mutyairi anoda kuzivikanwa nezita rekuti Big Dhara anoti zviri kuita mapurisa zvakanaka sezvo kuwanda kwavo kuchidzivisa kuparwa kwemhosva sezvo vanhu vanenge vave kuytya.
Big Dhara anoti mapurisa vanofanirwa kuwandira munogara vanhu sezvo vanhu vave kubirwa zvakanyanya nekuda kwekuoma kuri kuita zvinhu munyika.
Mutauri wemapurisa mudunhu reMashonaland West VaClemence Mabgweazara vanoti mapurisa vakadzidzisa vatyairi gore rapera vachivaudza zvinodikanwa kuti motokari dzishandiswe kutakura vanhu nekudaro yave nguva yekusunga vose vanotyora mitemo yemumigwagwa.
Vatyairi vanoti mapurisa haafanirwe kunge achiita zvekuvahwandira asi kuti vabude pachena pavasingazoisewo hupenyu hwavo munjodzi.
Vanotiwo vatyairi vanenge vawanikwa vaine mhosva vanofanira nguva yekubhadhara kwete kumanikidzira kuti vabhadhare pamaroad blocks.
Mutunhwini mukuru wemuZimbabwe Kirsty Coventry nemusi weMuvhuro aka tadza kusvika mufainari ye100 metre backstroke.
Coventry aomerwa nezvinhu apo akwikwidza nevatuhwinhi vechidiki ndokupedza ari pachinhanho chegumi nechimwe chete pavatihwini gumi nevatanhatu muOlympics Aquatics Arena mu Rio de Janeiro.
Caventry atadza kupedza ari pasi peminute imwechete ndokupedza neminiti pamwe nesekondi makumi maviri nematanhu, kure zvikuru nevakunda.
Mujaho uyu watorwa na Kathleen Baker weku USA mumaseconds makumi mashanu nemasere nezviga makumi masere nemana neanoraudzira kana kuti 58. 84. 02 seconds Katinka Hosszu weku Hungary ndiye apedza aripachinhanho chechipiri ukuwo Fu Yunhau weku China ndiye aakpedza ari pachinhano chechitatu.
Coventry ave kumbozorora achimiira 200 metre backstroke inove ndiyo yaanowanzo ita mashiripiti.
Asi mumwe mutambi weZimbabwe, Micheen Barbara Thornycroft anoita zvekumhanya nekaboat kadiki kana kuti rowing akabudirira mumujaho wake wekutanga kana kuti Women's Single Sculls Heat 1, ave kuenda muchikamu chechipiri.
Tichiri mumaOlympics.
Chikwata chemaMighty Warriors chichine mukana wekuenderera mberi mumakundano aya chikakwanisa kurova Australia mumutambo wavo wekugumusira weGroup F nemusi weChipiri.
Pane nzvimbo nhatu dzakachengeterwa zvikwata zvinopedza zvakamira zvakanaka zviri pachinhanho chechitatu zvekuti Zimbabwe inofanira kukunda Australia kuti itore mapoinzi matatu ese iwane mukana uyu.
Canada ndiyo iri pamusoror mugungano iri nemapoinzi mana ichiteverwa neGermany iyo ine mapoinzi matatu. Australi ine poindi imwechete, Zimbabwe haina kana poindi.
Totarisa nhabvu yemunyika.
Chikwata cheBorder Strikers neSvondo chakashura mare mushure mekurova Dynamos 2-1 muDulivadzimu Stadium.
Mashoko ari kubva kuBeitbridge anoti vatsigiri veBorder Strikers vakapembera kunge vahwinamukombe weCastle Premier Soccer League.
Kukunda uku kwasiya Border Strikers iyo iri pasi pasi yave nemapoinzi gumi, matatu pasi pechikwata chavari kutevera cheTsholotsho Pirates.
Asi muraridzi wechikwata ichi Never Malunga ane chivimbo chekuti chikwata chake hachiende pasi kuDivision One.
Vatsigiri veDynamos vakarwadzikana zvikuru nekukundwa uku zvekuti vamwe vavo vanonzi vaive vapandukira muraridzi wavo Lloyd Mutasa.
Dynamos yakwanisa kutora mapoinzi mana chete pagumi nemashanu mushure memangange mana nekukundwa kamwechete.
Mumba meHighlanders hamunawo kumira zvakanaka, chikwata ichi chakarohwa 2-1 neTriangle kuGibbo Stadium neSvondo. Bosso yarohwa mitambo mitatu yakatevedzana.
Asi hakuna nhamo dzakadai kuzvikwata zvirikutungamira zvinoti FC Platinum neCaps United mushure mekunge zvakaita mangange 0-0 muNational Sports Stadium neMugovera.
Makepekepe ingadai yakakunda mumutambo uyu dai Leonard Tsipa asina kutadza mukana waakawana ari ega pasina mubati wepagedhe.
Mutsigiri wechikwata ichi vaIgnatius Zambezi vari kuchema nemikana yakatadzwa kunyanya naTsipa.
VaCharles Munodawafa varikuchema zvekare nemutambi mumwecheteyo.
Asi VaZambezi vanoti vakafadzwa zvikuru nematambiro eFC Platinum vachiti ivo chikwata ichi chinokodzera kuve pachiri pamakundano aya.
Izvi zvasiya Kugona Kunenge Kudada iine mapoinzi makumi matatu nemanomwe, maviri pamusoro peCaps United
Mimwe mitambo yakapera yakadai.
ZPC Kariba 0 -0  Ngezi Platinum Stars
Chicken Inn  0 -0 Chapungu
Bulawayo City 0-0 Hwange
How Mine  2-1  Harare City
Mutare City 3-3 Tsholotsho
Mamwe madzimai anoti mapiritsi ekuronga mhuri avari kunwa ari kuvakonzeresa kutevera kwenguva yakareba inosvika masvondo matatu izvo zvave kuita kuti vatizwe nevarume.
Izvi zvakabuda kumucheto kwechirongwa chekuongorora madzimai gomarara remuromo wechibereko kuMhangura mukupera kwesvondo. Mamwe madzimai akaudza bazi rezvehutano kuti ave kutya kunwa mapiritsi ekuronga mhuri.
Amai Jaquline Rwafa avo vanobva kuMakonde vanoti mapiritsi ekuronga mhuri ari kuvateveresa kwenguva yakareba izvo zvave kuvarwarisa nekuti varikubuda ropa rakawandisa.
Vanoti kutevera kwenguva yakarebesa kunogona kupa kuti murume wavo atsvage mamwe madzimai. Amai Mavis Guzuzu vanoti kunyange vakachinja mapiritsi, vari kuramba vachitevera kwenguva yakareba.
Mukuru anoona nezvehutano hwemhuri mubazi rezvehutano Dr Benard Madzima vanoti mapiritsi ose kana mishonga ine zvainokonzeresa mumuviri wemunhu vachiti hazvishamise kuti mudzimai anotevera kwenguva yakareba sezvo anenge arambwa nemapiritsi kana mushonga.
Dr Madzima vakakurudzira madzimai kuti vadzokere kukiriniki kana kuchipatara kwavanenge vakapihwa mapiritsi kuti vapihwa imwe mhando yemapiritsi.
Mukoti mukuru kuMhangura Amai Semetie Munikwa vanoti kana mudzimai akatevera kwenguva inosvika mazuva manomwe amwa mapiritsi ekuronga mhuri anofanirwa kuenda kuchipatara kunovhenekkwa pachena.
Imwe nyaya yakabuda yanga iri yekushaikwa kwemapiritsi ekuronga mhuri izvo zviri kukonzera kuti mamwe madzimai emudunhu reMashonaland West atenge mapiritsi ekuronga mhuri kuZambia.
VaMadzima vabvuma kuti munyika mune dambudziko rekushaikwa kwemapiritsi ekuronga mhuri asi vanoti izvi zvinokonzerwa nekusaendeswa kwemapiritsi kumakiriniki nenguva.
Ongororo yakaitwa neStudio 7 mwedzi mishoma yapfuura inoratidza kuti mamwe madzimai ari kunotengesa mapiritsi ekuronga mhuri kuSouth Africa nekuBotswana.
Pakiti remapiritsi anombopihwa pachena inotengeswa nemaRanzi zana nemakumi mashanu.
Sangano ranachiremba vanorwira kodzero dzevanhu, reZimbabwe Association of Doctors for Human Rights rinoti kunyange hazvo hurumende ichiti chirwere chemanyoka cheTyphoid chadzikira, humbowo hunoratidza kuti chirwere ichi chakateshera muguta reHarare nenzvimbo zhinji munyika.
Vachitaura mushure mekuenda kuchipatara cheBeatrice Infecttious Hospital muHarare uko kuri kurapwa vanhu vanfungidzirwa kuti vanetyphoid, gurukota rinoona nezvehutano Dr David Parirenyatwa vakati kanzuru yeHarare pamwe nebazi ravo vakamisa kupararira kwechirwere ichi.
Vakati pavanhu makumi mashanu vanofungidzirwa kuti vane typhoid kuchipatara ichi vazhinji vacho vaibva kuMbare uko kwashaya mwana ane makore gumi nematatu nechirwere ichi musi weKimusi.
Asi munyori mukuru weZimbabwe Association of Doctors for Human Rights Dr Evans Masitara vati pane vanhu vakawanda zvikuru vari kubatwa neTyphoid muHarare nedzimwe nzvimbo munyika.
VaMasitara vati vanhu vakawanda vari kuenda kuzvipatara zvakazvimirira uye vane humbowo hwekuti nyaya yetyphoid haizi kutaurwa nemazvo nebazi rezvehutano.
Vanotiwo zvinosuwisa kuti vanhu vari kurwara nechirwere chinokwanisa kudzivirirwa uyewo vati vese vari kubata nezvirwere zvemanyoka vanofanira kuendesa kanzuru yeHarare nedzimwe dziri munzvimbo dzavanogara kumatare kuti varapwe pachena vachiti makunzuru ndiwo anebasa rekuona kuti vanhu vawana mvura yakachena uyewo kuti marara atakurwa.
Asi mutauririri we kanzuru yeHarare, VaMichael Chideme vanoti kanzuru yavo iri kurapa vanhu vese vane zvirwere zvemayoka pachena.
Humbowo kubva kubazi rezvehutano hunoratidzawo kuti mwedzi uno chete pane vanhu vanodarika zviuru gumi vakabatwa nezvirwere zvemanyoka munyika yese uye pane vanhu vana vakatofa nekuda kwezvirwere izvi munyika yese.
Zvirwere izvi zvakwanda kuMashonaland Central neManicaland kozotiwo Mashonaland West, Harare neBulawayo.
Hurumende yeAmerica nezuro yakatemerwa zvirango gurukota rezvevasori VaOwen Mudha Ncube zvirango ichivapomerwa mhosva dzekutyora kodzero dzevanhu.
Gurukota rezvekudyidzana nedzimwe nyika muAmerica VaMike Pompeo vakanyora padandemutande ravo reTwitter kuti vose vanotyora kodzero dzevanhu muZimbabwe vanofanira kurangwa.
Zvirango izvi zvakauya musi mumwechetewo hurumende yeZanu-PF ichangopedza kuratidzira munyika ichiti zvirango zvinofanira kubviswa.
Asi vanhu vashoma shoma zvikuru ndivo vakateerera kurudziro yekuti varatidzire. Asi hurumende yakawana mashoko erutsigiro kubva kuAfrican Union nenyika dzemuSADC.
Sachigaro weAU Commission VaMoussa Faki vakaburitsa mashoko kuvatori venhau vachiti sangano ravo rinoda kuti zvirango zvibviswe sezvakataurwa neSADC.
Asi sachigaro wekomiti inoona nezvekudyidzana nedzimwe nyika mudare resonate muAmerica VaJim Risch vakaburitsa mashoko kuvatori venhau vachiti hurumende yemutungamiri wenyika VaEmmerson Mnangagwa iri kuda kuhwanda nemunwe ichiti zvirango ndizvo zvapa kuti nyika iende kumawere asi kuri kutadza kutungamira.
VaRisch vanoti pane kuratidzira, hurumende inofanira kuvandudza zvinhu zvinopa kuti vanhu vayo vagare zvakanka. Vati America haingotemere vanhu vasina zvavaita zvirango.
Mutevedzeri wegurukota rezvekuburitswa kwemashoko VaEnergy Mutodi vashora kutemerwa kwaVaNcube zvirango vachiti America haina kufara nekutora kwavakaita minda.
Munyori anoona nezvekudyidzana nedzimwe nyika mubato reMDC Muzvare Gladys Hlatywayo vanoti zvekufora hazvishande kana Zimbabwe isiri kuremekedza kodzero dzevanhu.
Chirwere chekorera chaura vanhu vanosvika makumi mana nevashanu, makumi mana nevatatu vari vemuHarare chete.
Vamwe vaviri vakashaika ku masvingo nekuManicaland kunyange hazvo vakange vabva kuguta guru reharare kwavakatangira kurwara.
Nyanzvi muzvirwere zvinotapurirana mubaza rehutano, Dr Portia Manhangazira, vanoti vari kufara nehuwandu hwemasangano emunyika nekunze ari kubatana nehurumende mukurwisa dambudziko iri.
Chirwere chekorera chinonzi chakatekeshera kuGlen View neBudiriro pari zvino.
Dr Manhangazira vanoti zvakakosha kuti vanhu vaite zvehutsanana panguva ino kuita kuti vasatapurirana chirwere ichi kana vachinge vachibata. Vanoti pane makambani mazhinji ari kubatana nebazi rezvehutano mukuyedza kurwisa chirwere ichi.
"Tiri kufadzwa nerubatsiro rwatiri kupihwa nemakambani emunyika nekunze mukuyedza kurwisa dambudziko rekorera," Dr Manhangazira vaudza Studio7.
Bazi rezvehutano rinoti mumwe mudzimai wemuHararare ane makore makumi maviri nerimwe okuberekwa akashaya nemusi weMugovera nechirwere cheCovid19.
Mudzimai uyu anonzi ainge asina nhoroondo yekuenda kunze kwenyika zvinonzi navanachiremba zvinogona kureva kuti chirwere cheCovid19 chiri kutenderera munharaunda vanhu vasingazvizive.
Pave nevanhu vasere vashaya munyika nekuda kwechirwere ichi. Huwandu hwevanhu vabatwa nechirwere ichi hwakwirawo kusvika pamazana matanhatu nemakumi mapfumbamwe nemasere kana kuti 698. Izvi zvinotevera kubatwa kwevamwe vanhu makumi manomwe nevatatu nechirwere ichi neMugovera.
Pavanhu ava, makumi mashanu nevashanu kana kuti 55 vakabva kuSouth Africa, vatatu kuBotwana, vamwe vatatu kuMozambique, vaviri kuAmerica mumwe chete kubva kuZambia uye vamwe vasere vakachitapurirwa munyika. Pavanhu vakabatwa nechirwere munyika vaviri ndivo chete vanozivikanwa kuti vakachiwana sei asi patotanga chipatapata chekutsvaga kuti vamwe vatnhatu vakachiwana sei.
Vanhu vapora kubva kuchirwere ichi munyika izana nemakumi masere nemumwe kana kuti 181. Vanhu vavhenekewa chirwere ichi munyika vadarika zviuru makumi manomwe nemasere kana kuti 78 000.
Kukwira kwehuwandu hwevanhu vabatwa nechirwere ichi kuri kuuya apo vashandi vakawanda vemuzvipatara kusanganisira vanachiremba nevakoti vari kuramwa mabasa vachiti mari yavari kutambiriswa ishoma zvikuru.
Hatina kukwanisa kunzwa kubva kugurukota rezvehutano Doctor Obadiah Moyo sezvo vasati vapindura mibvunzo yatakavatumira.
Nyanzvi munyaya dzezvehutano Dr Edgar Munatsi vanoti kukwira kwehuwandu hwevanhu vabatwa nechirwere ichi kuSouth Africa avo vanodarika zviuru zana zvine makumi masere nemasere kana kuti 188 000, zvinhu zvinogona kuipirawo Zimbabwe. Vafa muSouth Africa vadarika zviuru zvitatu.
Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru mazana mana ane makumi matanhatu nevatatu kana kuti 463, 000 vabatwa nechirwere checoronavirus muAfrica uye vashaya vadarika zviuru gumi nerimwe zvine makumi masere nematanhatu kana kuti 11, 086.
Vapora vanodarika zviuru mazana maviri ane makumi maviri kana kuti 222,000.
Huwandu hwevanhu vabatwa nechirwere checoronavirus pasi rose hwadarika mamiriyoni gumi nerimwe ane zviuru mazana maviri kana kuti 11,2 million.
Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi ichiteverwa neBrazil.
Vanhu vafa muAmerica vadarika zviuru zana zvine makumi maviri nemapfumbamwe kana kuti 129, 000, vabatwa nechirwere ichi vachidarika mamiriyoni maviri nezviuru mazana masere kana kuti 2,8 million.
Pasi rose vanhu vafa nechirwere ichi vanodarika zviuru mazana mashanu nemakumi matatu nerimwe kana kuti 531,000. Vapora vachidarika mamiriyoni matanhatu kana kuti 6 million.
Bato reMDC rinoti kuratidzira kwarakaronga kuti kuitwe neChishanu kuri kuenderera mberi zvisinei nemashoko ari kutenderera ekuti kuratidzira uku kwakanzurwa.
Vachitaura nevatori venhau pamuzinda webato ravo paMorgan Tsvangirai House, mutauriri weMDC, VaFortune Daniel Molokele, vati kuratidzira kwavakaronga sebato kuri kuenderera mberi neChishanu kunyange hazvo pane vari kutenderedza mashoko paWhatsapp, Facebook neTwitter ekuti kuratidzira uku kwakanzurwa.
VaMolokele vati kuratidzira uku kuchaparurwa muHarare neChishanu kozoenda kuBulawayo neMuvhuro, kuGweru nemusi weChipiri, kuKwekwe nemusi weChitatu uye Mutare nemusi weChina.
Vatizve kuratidzira uku hakusi kuzomira kudzamara zvavari kuda sebato zvazadziswa nehurumende. Izvi zvatsinhirwa nemurongi wemisangano muMDC, VaAmos Chibaya.
MDC inoti pane runyerekupe rwekuti Zanu PF irikudhinda mbatya dzakafanana nedzinowanzopfekwa nevatsigiri vebato rayo kuti vagozokonzeresa mhirizhonga.
VaChibaya vati vatora matanho akasimba kuti varatidziri vasaite zvemhirizhonga uye vakurudzira vatsigiri vavo kuti vasapfeke mbatya dzebato sezvo vachiti kuratidzira uku ndekwezvizvarwa zvese zveZimbabwe zvakaomerwa nehupenyu parizvino.
Vatiwo kuratidzira uku kuchapera chete kana nyaya yekusamira zvakanaka mune zvehupfumi hwenyika yagadziriswa pamwe nenyaya yegakava rine chekuita nezvakabuda musarudzo dzegore rapera.
Mutungamiri weMDC, VaNelson Chamisa, vanoti ndivo vakakunda musarudzo dzegore rapera kunyange hazvo komisheni inoona nezvesarudzo yeZimbabwe Electoral Commission ichiti VaEmmerson Mnangagwa ndivo vakakunda musarudzo idzi izvo zvakatsinhirwa nedare reConstitutional Court.
Kuratidzira kwakaronga neMDC uku hakusati kwabvumirwa nemapurisa asi MDC inoti yakaita zvese zvinodiwa pasi pebumbiro remitemo yenyika pamwe nemimwe mirawu yemunyika inobata nyaya dzekuratidzira.
Zvichakadaro, nhengo yesangano rinorwira kodzero dzevanhu reCitizens Manifesto, VaTatenda Mombeyarara, vanonzi vakapambwa neChipiri husiku pamba nevanofungidzirwa kuti vakasiya vakandwa kuHatfield mushure mekuzvindikitwa zvakaomarara.
Mashoko aburitswa nesangano iri anoti VaMombeyarara vaendeswa kuchipatara sezvo vakakuvara zvakaipisisa.
Sangano iri ratiwo VaMombeyarara vaibvunzurudzwa nevakavapamba nezvekuratidzira kurikuda kuitwa neMDC uku.
Mune imwe nyaya yakadai, sachigaro weMDC kuMufakose, VaBlessing Kanotunga, vanotiwo vakapambwa pamba pavo husiku hwanezuro nevanofungidzirwa kuti vasori vakavazvindikita zvakaomarara vasati vavasiya kuChitungwiza.
VaKanotunga vati kurohwa kwavaitwa kwatovasimbisa kuti vaenderere mberi nekuratidzira.
Vachitaura padandemutande ravo reTwitter, munyori mubazi rezvekuburitswa kwemashoko, VaNick Mangwana, vati havazive kuti ndiyani ari kupamba vanhu nekuvarova asi vakati vari kuita izvi havasi kudivi remutungamiri wenyika VaEmmerson Mnangagwa sezvo vasingadi mhirizhonga.
Gurukota rinoona nezvekudzivirirwa kwenyika, Amai Oppah Muchinguri Kashiri, vaudza Studio7 parunhare kuti kuratidzira kunobvumirwa nemutemo asi kunofanira kuitwa murunyararo.
Vati mapazi anoona nezvekuchengetedzwa kwemutemo achange achishanda zvakasimba kuona kuti mutemo hausi kutyorwa here uye zvivakwa zve hurumende pamwe nemidziyo yeveruzhinji hazvisi kuputswa. Mapurisa aswera achimisa nekusecha motokari dzose dzange dzichipinda mudhorobha.
Hatina kukwanisa kutaura nemutauriri wemapurisa, VaPaul Nyathi, kuti tinzwe divi remapurisa pakupambwa nekurohwa zvakaipisisa kwakaitwa vaviri ava, pamire mapurisa nezvekuratidzira kuri kuda kuitwa neMDC uku pamwe nekusechwa kwanga kuchiitwa motokari nemabhazi.
VaNyathi vange vasiri kudaira nharembozha yavo.
Nemusi weChishanu, nyika dzemuSADC dziri kutarisirwa kubatana neZimbabwe kuti dzikurudzire nyika dzakabudirira dzakaita seAmerica, gungano reEuropean Union nedzimwe kuti dzibvise zvirango zvakatemerwa vamwe vakuru venyika vachipoemerwa mhosva yekutonga nedemo.
Izvi zvakabuda muchisungo cheSADC kuTanzania munaNyamavhuvhu wegore rino.
Vhiki rino, Studio 7 ichange ichitarisa nyaya yezvirango iyi kuti ndiyo here yapa kuti nyika iende kumawere kana kuti kutadza kutungamira nyika nehuwori.
Kwemakore akawanda nyika yeZimbabwe neAmerica, nyika dziri musangano reEuropean Union nedzimwe zvagara zviri makara asionane nenyaya yezvirango. Mutungamiri wenyika VaEmmerson Mnangagwa vakaudza musangano weUnited Nations General Assembly muna Gumiguru kuti zvirango izvi zvinofanira kubviswa.
Asi America inoti Zimbabwe inoziva zvinoda kuitwa nekudaro haifanire kungorova bembera sekutaura kwemutevedzeri wegurukota rinoona nezvekudyidzana nenyika dzemuAfrica VaMathew Harrington.
Ko zvirango zvinotemerwa zvaita sei chaizvo uye pane mhando dzakaita sei? Zvirango zviri paviri, zvimwe zvinogona kutemerwa nenyika kune imwe nyika uye zvimwe zvichitemerwa nesangano remubatanidzwa wenyika dzepasi rino, weUnited Nations.
Zimbabwe imwe yenyika shoma pasi rino ine vanhu vasangana nezvirango kutanga muna 1966 panguva yeRhodesia uye makore ekuma 2000 nyika yawana kuzvitonga kuzere. Southern Rhodesia ndiyo nyika yakatanga kutemerwa zvirango neUnited Nations.
Zvirango pasi peUnited Nations zvinoiswa nebazi reSecurity Council. Kanzuru iyi ine nyika gumi, asi shanu chete dzinoti China, Russia, France, Britain neAmerica ndidzo dzisingabude mukanzuru iyi. Zvirango zviri muUnited Nations Charter muchikamu chechinomwe kana kuti Chapter VII uye zvinoshandiswa kana United Nations isingadi kutumira mauto.
Kubva muna 1966, Security Council yaita zvirango kudzihurumende nemamwe masangano kanokwana makumi makumi matatu.
Izvi zvinosanganisira, Southern Rhodesia, South Africa, Yugoslavia kaviri, Haiti, Iraq kaviri, Angola, Rwanda, Sierra Leone, Somalia neEritrea kaviri, Ethiopia, Liberia katatu , DRC, Côte d’Ivoire, Sudan, Lebanon, DPRK, Iran, Libya kaviri, Guinea-Bissau, CAR, Yemen, South Sudan neMali. Zvikwata zvinopfurikidza mwero zveISIL kana kuti ISIS kana (Da'esh), Al-Qaida ne Taliban zvakatemerwawo zvirango.
Zvirango zveSecurity Council zvinoiswa zvichienderena nezvinangwa zvakasiyana siyana. Zvimwe zvinoiswa panyaya dzehupfumi nekutengeserana, zvimwe pakuti nhubu dzisatengeserwe zvombo, kurambidza vamwe vatungamiri kufamba nezvimwe.
Zvirango hazvingoiswe kuranga chete asi dzimwe nguva zvinoiswa kubatsira kuunza runyararo, kumisa nyaya dzekupidigura hurumende, kurwisa vanopfurikifdza mwero, uye kuchengeta kodzero dzevanhu.
Zvirango zveUnited Nations hazvingoiswe nje, asi kuti pane komiti inoona kuti zviri mugwara here kana kuti kwete uye kuti vanhu vanobviswa sei pazvirango izvi.
Rhodesia muna 1966, iri pasi pevaive mutungamiri wehurumende VaIan Douglas Smith yakatemerwa zvirango neUnited Nations. Ko zvirango izvi zvakauya sei? Muzvinafundo Munyaradzi Munochivei vanotsanangura.
Ko zvirango izvi zvainge zvakanangana nei? Muzvinafundo Munochivei vanotsanangura
Muna 1966, vaive mutungamiri wenyika yeBritain VaHarold Wilson vakapika kumusangano weCommonwealth kuNigeria kuti hurumende yaVaSmith yaizodonha mukati memavhiki kwete mwedzi. Asi izvi zvakava zviroto? Tabvunza VaMunochivei kuti sei zvakafamba kudaro.
Vanokokera sangano reCitizens Manifesto VaBrigs Bomba vanoti Rhodesia yakakwanisawo kugadzira zvimwe zvinhu kuti ipunyuke mukanwa mamupere.
VaMunochivei vanoti zvirango zvine zvazvakabatsira.
Kunze kwezvirango zveUnited Nations, nyika inogonawo kungotemerwa zvirango neimwe. America ine nyika dzakawanda dzayakatemra zvirango dzinosanganisira Zimbabwe, North Korea, Cuba, Iran nedzimwe. Zimbabwe yakatemerwao zvirango nenyika dzinodyidzana neAmerica dzinosanganisa Canada, New Zealand nedziri mugungano reEU.
Muna 2003, vaive mutungamiri wenyika yeAmerica VaGeorge Bush vakatemera vamwe vatungamiri venyika yeZimbabwe zvirango nenyaya yekutyora kodzero dzevanhu. Asi vakuru vehurumende vanoti izvi zvakaitwa nekuti vainge vatora minda kubva kuvachena kuendesa kuvatema.
Parizvino pane vatungamiri muhurumende nemubato reZanu-PF makumi masere nemana uye makambani kunyanya mapurazi makore makumi mashanu nematanhatu. Izvi zvakatevera kudzikwa kwemutemo we Zimbabwe Democracy and Economy Recovery Act kana kuti ZIDERA neAmerica muna 2001.
Muna 2018, America yakavandudzawo mutemo weZIDERA uyu. VaHarrington vanoti mutemo wakawandudzwa uyu unonyatsoburitsa pachena zvinoda kuitwa neZimbabwe uye zviri kwairi kufuka kana kuwarira.
America inoti iri kudawo kuti ose mauto anofungidzirwa kuti akapfura vanhu musi wa 1 Nyamavhuvhu gore rapera asungwe. Kuratidza kuti haisi kudzora tsvimbo, yakabva yatemerawo zvirango vaitungamira mauto aya uye vave mumiriri weZimbabwe kuTanzania VaBrigadier General Anselem Sanyatwe.
Asi munyori mubazi rezvekuburitswa kwemashoko VaNick Mangwana vanoshora zvirango izvi.
Vaive munyori mukuru weUnited Nations VaBan Ki Moon vakati sangano ravo haripindire panyaya dzezvirango zvakatemerwa nenyika kunyika vachiti zviri kunyika mbiri idzi kuti dziite sungawirirano.
Muna 2002, sangano reEuropean Union rakatemerawo vamwe vatungamiri vehurumende yeZimbabwe mazana maviri zvirango richivapomera mhosva yekutonga nedemo uye tsvimbo mugotsi kune vanopikisa nekushungurudza vatori venhau.
Zvirango izvi zvinosanganisira kuti Zimbabwe isatengeserwe zvombo zvehondo uye kurambidza vamwe vatungamiri kushanyira nyika dzemuEU pamwe nekutora hupfumi hwavo huri kunze.
Mumiriri weEU muZimbabwe VaTimo Olkkonen vanoti parizvino pazvirango pasara vaive mutungamiri wenyika VaRobert Mugabe vanotarisira kubviswa chero nguva, mudzimai wavo, Amai Grace Mugabe, kambani yeZimbabwe Defence Industries uye Zimbabwe haibvumidzwe kutenga zvombo kunyika idzi.
Vamwe vari pazvirango havo asi vachiongororwa kwemakore mashanu mumwe mutevedzeri wemutungamiri wenyika VaConstantino Chiwenga, gurukota rezvekurima VaPerrence Shiri uye mukuru wemauto VaPhilip Valerio Sibanda.
Vatsigiri venhabvu vari kufara nemakwikwi e2019 Africa Cup of Nations zvichitevera kuiswa kwechikwata che Zimbabwe Warriors mugungano rine nyika ina dzinoti Egypt, Democratic Republic of Congo, neUganda, vachiti gungano iri rakapfava pane remakore apfuura.
Mumubatanidzwa yezvikwata yakaitwa neveConfederation of Zimbabwe nezvikwata izvi iri muGroup A, umo vatsigiri venhabvu munyika vanoti chikwata chavo chinobudamo zvisina kutamburira.
Zvikwata zviviri zvichapedza zviri pamusoro-soro mugungano iri, nezvikwata zvina zvichapedza zviri pachinhanho chechitatu zviri nani pamagungo ese matanhatu, ndizvo zvinoenderera mberi nemakwikwi aya.
Aimbove mubati wepembe muPremier Soccer League, VaSam Hamandawana, vanoti Zimbabwe ichabudirira muGroup A.
VaShabani Muswera avo vaimbotambira Black Rhinos muSuper League vanotiwo vari kufara negungano raiswa Zimbabwe.
Mutambi wekarati ane mukurumbira asi achitevera mutambo wenhabvu, Afonso Mukuche, anoti Egypt inonetsa kurova nenyaya yevabati vepembe asi vachiyambira maWarriors kuti asadherere Uganda.
Zimbabwe yaenda kumafainari eAfrica Cup of Nations katatu muna 2004, 2006, na 2017 asi panguva yese iyi maWarriors anga achingobuditswa munharaunda yekutanga.
Asi VaHamandawana vanoti iko zvino maWarriors anobudirira asi vachiti ivo kuti izvi zviitike, panoda gadziriro yakasimba.
Makundano aya ari kutanga musi wa 21 Chikumi, Egypt neZimbabwe dzichivhura musangano wezvikwata makumi maviri nezvina aya.
Varairidzi vemuZimbabwe vakabatana neMugovera nevamwe vashandi mukucherechedza zuva revarairidzi pasi rose, reWorld Teachers Day.
Hurongwa hwecherechedza zuva iri hwakarongwa nesangano reZimbabwe Labor Center.
Mutungamiri wesangano revarairidzi vekumaruwa, VaObert Masaraure, vanoti vapinda muhurukuro dzaitwa panguva iyo pasi rose ranga richicherechedza mabasa akanaka ari kuitwa pasi rose nevarairidzi.
VaMasaraure vanoti vacherechedza zuva iri panguva iyo hupenyu hwavarairidzi huri parumananzombe sezvo varairidzi vari kutadza kurarama zvakanaka nepamusana pemari shoma dzavari kutambiriswa semihoro nehurumende.
VaMasaraure vanoti sangano ravo riri kupinda mukuratidzira nemusi wa 14 Gumiguru senzira yekuudza hurumende kuti itora matanho anooneka mukugadzirisa mihoro yevashandi.
Bazi reUnited Nations, reUNESCO, rakatanga kucherechedza World Teachers Day zviri pamutemo musi wa 5 Gumiguru, 1994.
Bazi rinoona nezvekuburitswa kwemashoko raburitsa mashoko padandemutande raro reTwitter kuti dutumupengo remvura nemhepo rinonzi Tropical Cyclone Idai rauraya vanhu makumi matatu nemumwe kusvika parizvino kuChipinge neChimanimani mudunhu reManicaland.
Vamwe vanhu vanodarika makumi masere havasi kuzivikanwa kuti vari kupi.
Pane vanhu vashaya, vamwe vana vechikoro vepaCharles Luwanga uye vakawanda ndeve paNgangu Township.
Vamwe vanhu kunyanya kuChimanimani vanonzi vakamirira kununurwa kubva musvitsuwa zvemvura sezvo nzvimbo dzakawanda dzirisi kufambika. Mazambuko akawanda atakurwa ukuowo ndege dzemauto dziri kutadza kubhuruka nekuda kwedutumupengo iri.
Vakafanobata chigaro chamudzviti kuManicaland VaWilson Bore vaudza Studio 7 kuti dzimba dzinodarika zana nemakumi mashanu nemaviri dzaputswa pangangu.
KuChimanimani, vashandi ve Zimbabwe Consolidated Diamond Company (ZCDC) gumi nevatatu vanonzi vari mugomo vakamirira rubatsiro. MaMutare munonzi mune mhuri makumi maviri dzaparadzirwawo dzimba nedutumupengo iri.
Dzimwe nzvimbo dzaparadzwa dziri pedyo neNedziwa ne Rusitu. Mukuru weCivil Protection Unit kana kuti CPU VaNathan Nkomo vanoti vari kuyedza napose pavanogona kununura vanhu vawirwa nedambudziko iri.
Zvichakadaro, mutungamiri wenyika VaEmmerson Mnangagwa avo vari kushanya kunyika yeUnited Arab Emirates kumusangano wavati wakanangana nekukwezva vezvemabhizimisi nekuyedza kuvaka hukama nedzimwe nyika vatumira mashoko enyaradzo kune mhuri dzine hama dzarasikirwa nehupenyu
Gurukota rinoona nezvemukati menyika, VaKazembe Kazembe, vakaramba nezuro kuti pane vanhu vari kuda kupidigura hurumende nechisimba.
Asi Kazembe vakatora mukana uyu kuyambira vaimbove gurukota muhurumende yaVaRobert Mugabe, VaSaviour Kasukuwere, avo vari muhupoteri, pamwe nemutevedzeri wasachigaro weMDC Alliance, VaJob Sikhala, kuti vasafambe vachitaura mashoko enhema.
VaKazembe vakatiwo pane hurumende dzekunze dziri kukonzera kusagadzikana munyika.
VaSikhala vati vachapindura mashoko aya nhasi, asi hatina kukwanisa kubata VaKasukuwere panharembozha yavo.
Vachitaurawo kumuzinda webato ravo pamusangano wePolitburo, mutungamiri wenyika, VaEmmerson Mnangagwa, vakati pane vanhu vari kuda kukonzera kusagadzikana munyika nekusvibisa zita renyika uye kukanganisa hupfumi.
Amai Vimbai Tsvangirai Java, avo vakashaya nemusi weMuvhuro, vacharadzikwa mangwana, China, kumakuva eGlen Forest, ku Borrowdale, muHarare.
Mutauriri webato reMDC rinotungamirirwa naVaNelson Chamisa, VaJacob Mafume, vaudza Studio 7 kuti kuchaitwa munamato paNyaradzo Funeral Home nenguva dza 9:30 mangwanani anhasi.
VaMafume vati, mushure memunamato, mutumbi uchaendeswa kunharaunda yavaimiririra muparamende, yeGlen View South, uko kuchaitwa musangano nenguva dza 11 mangwanani ano.
Hurongwa hwekudzosera kumusha zvizvarwa zveZimbabwe izvo zvanga zviri muhupoteri pamuzinda wevapoteri weDukwi Refugee Camp muBotswana hwatanga nhasi pachidzoserwa vanhu makumi mana kusanganisira vana vadiki.
Chikwata chekutanga chevanhu makumi mana kusanganisira vana vadiki chasimuka nhasi mangwanani nebhazi rimwe chete chakananga kumusha kwayakatiza makore gumi apfuura.
Bhazi iri rabuda pamuzinda weDukwi Refugee Camp rakadungamidzana nemarori mashanu ayo anga akazara nemidziyo yevaimbove vapoteri ava inosanganisira mafiriji, mabhasikoro uye zvekudya.
Mukuru mubazi rinoona nekuchengetedzwa kwevapoteri muBotswana, Amai Thobo Letlhage vaudza Studio 7 kuti hurongwa uhu huri kuitirwa avo vakaratidza chido chekudzoserwa kumusha vachiti chimwe chikwata chevanhu makumi mapfumbamwe nevashanu vari kutarisirwa kutevera nemusi weChitatu.
Pakupera kwesvondo rapakera, Amai Letlhage vaudza Studio7 kuti vanhu zana nemakumi mashanu vanga vanyoresa mazita avo kuti vadzoserwe kumusha uye vanoti vazhinji vanotarisirwa kunyoresa mumazuva ari kutevera.
Amai Letlhage vanoti avo vanenge vasina kunyoresa mazita avo kuti vadzoserwe kumusha mushure memusi wa31 Zvita gore rino vachaitwa musenga bere nevashandi vezvekupinda nekubuda kwevanhu kana kuti Immigration yenyika iyi sezvo hupoteri hwavo muBotswana hwakapera muna2013.
Vachitaura neStudio 7, mukuru wesangano rinochengetedza kodzero dzevapoteri pasi rose muBotswana re United Nations High Commissioner for Refugees kana kuti UNHCR, VaArvind Gupta vanoti vaimbove vapoteri ava vachagashirwa nevesangano iri pamwe nevakuru vehurumende kana vasvika kumuzinda wakavakirwa pedyo nemuganhu wenyika mbiri idzi wePlumtree Border Post vogara kwemazuva mashoma vasati vaendeswa kumisha yavo.
VaGupta vaenderera mberi vachiti vanhu vane makore anodarika gumi nemasere vabatsirwa nemari inosvika madhora mazana matatu ekuAmerica ukuwo vana vadiki vachapihwa madhora zana ekuAmerica.
Ruzhinji rwevapoteri vataura neStudio 7 rwuchatora danho rekunyoresa mazita kuti rwudzoserwe kumusha nokuti rwunotya kuzozvuzvurudzwa pamwe nekurohwa nemapurisa enyika iyi mushure mekuramba kudzokera kumusha sezvakaitikira vamwe vavo vanobva kuNamibia.
VaBhekimpilo Weza, avo vachiri kutsika madziro panyaya yekudzoserwa kumusha vanoti ruzhinji rwaratidza chido chekudzokera kumusha rwuri kutya kuitwa zvekumanikidzwa.
Asi Muzvare Pedzisai Goroondo vanoti kudzokera kumusha ndiyo nzira ingashandura hupenyu hwavo vachiti vakatambisa makore avo gumi vagere pamuzinda uyu sezvo vanga vasingabvumidzwe kushanda.
Vapoteri ava, avo ruzhinji rwavo vanoti vatsigiri vebato guru rinopikisa reMDC vanoti vakatiza mhirizhonga yakaitika muna2008 mushure mesarudzo dzemutungamiri wenyika idzo dzanga dzadzokororwa kana kuti run-off.
Murairidzi wechikwata chenhabvu chemaWarriors Sunday Chidzambwa adzoka kumusha kuzochema baba vake vakashaya nezuro achisiya vatevedzeri vake, Rahman Gumbo naLloyd Mutasa vachirairidza kumakwikwi eCosafa kuSouth Africa.
Mutungamiri weZIFA VaFelton Kamambo vanoti sangano ravo raona zvakakodzera kuti murairidzi wechikwata chemaWarriors Mhofu ambopihwa mukana wekuchema baba vake avo vakashaya mushure mekurwara kwenguva yakareba.
Chikwata chenyika chemaWarriors chiri kupinda munhandare yeMoses Mabhidha Stadium neChitatu kusangana neZambia muma semi fainari.
Zimbabwe yakapinda mumasemi finals mushure mekurova Comoros 2-0, Zambia ichisvikawo muma semi fainari umu mushure mekurova Malawi nemapenareti.
Mune mumwe mutambo wemasemi finals, Lesotho iri kutamba neBotswana musi mumwe chetewo. Zimbabwe irikuda kutora mukombe uyu kechinomwe uyezve kwemakore matatu akateverana.
VaTawanda Muchehiwa vaunzwa kudare ramejasitiriti muBulawayo vari muamburenzi sezvo kutadza kufamba vega zvichitevera kurohwa zvakaipisisa kwavakaitwa vari muhusungwa.  VaMuchehiwa avo vanove muzukuru wemutapi wenhau ari kutsvagwa nemapurisa, Mduduzi Mathuthu, vaunzwa kudare vari muamburenzi vachiperekedzwa nadhokotera wavo sezvo vari kurwara zvekuti havazi kugona kufamba.
Mapurisa adzinga vatori venhau kuti vasaone zvanga zvichiitika.
Gweta raVaMuchehiw, VaNqobani Sithole, vaudza Srudio 7 kuti mutongi wedare, VaShepherd Mjanja, vaona VaMuchehiwa vari muamburenzi mavange vari kunze kwedare sezvo vatadza kumuka kuti vapinde mudare.
VaSithole vashora kudzingwa kwaitwa vatapi venhau nemapurisa uye vachiti izvi izvi zvinoratidza kuti mapurisa ari kunyara nezvakaitika.
Vati mushure mekudzorwa kumba zvisina tsananguro inonyatsonzwisisika kwaVaMuchehiwa nemusi weMugovera, vakabva vanomhang’ara kumapurisa kuti VaMuchehiwa vaive vapambwa.
VaMuchehiwa vari muchipatara kubvira musi weSvondo.
Vane mavanga mumuviri wese uye zvinonzi itsvo dzavo dzakakuvara sezvo zvichifungidzirwa kuti vakapiwa chikafu chine muchetura.
Gwaro ranyorwa nhasi nachiremba rinotsanangura kukuvara kwakaita VaMuchehiwa raiswa padandemutende reTwitter, rinotsinhira kuti itsvo dzake dzakakuvadzwa, uye murwere haafanirwi kuburitswa muchipatara uye munhu ave kutoradzidza kuti akavhiringika pfungwa dzake kuburikidza nekukuvadzwa kwaakaitwa, kana kuti Post Traumatic Stress Disorder.  VaSithole vati havasati vaudzwa zvekuita nemhuri yaVaMuchehiwa asi vati pane mukana wekuti vakwire kudare reHigh Court kuitira kuti VaMucheiwa vabhadharwe, uye vakavakuvadza vamiswe pamberi pematare edzimhosva.
VaMucheiwa vakasungwa svondo rakapera asi vasingaziikanwe kuti varipi, izvo zvakazopa gweta ravo kuti riise chikumbiro chekumanikidza zviri pamutemo mapurisa kuti auye navo kudare, kana kuti habeas corpus.
Studio7 haina kukwanisa kunzwa kumutauriri wemapurisa, Assistant Commissioner Paul Nyathi, kuti seyi mapurisa adzinga vatori venhau pasvika amburenzi yanga yakatakura VaMuchehiwa.
Vanorwira kodzero dzevanhu vanoti vari kushushikana zvikuru nekupambwa nekushungurudzwa kuri kuitwa vanhu vakawanda munyika kunyanya vanopikisa hurumende.
Gweta rinorwira kodzero dzevanhu, VaDoug Coltart, vanyora paTwitter yavo kuti zvinhu zviri kuitwa pavanhu vakaita saVaMuchehiwa nevamwe, ndizvo zviri kupa kuti vakurudziri nyika dzepasi roze kuti dzipindire pane zviri kuitika muZimbabwe.
Vanorwira kodzero dzevanhu vanoti VaMnangagwa vanofanirwa kunge vashora zvakadzama kupambwa nekutochwa kuri kuitwa vanhu munyika pamashoko avatura pahurongwa hweState of the Nationa Address.
Nhengo nhatu dzeMDC inotungamirwa naVaMorgan Tsvangirai dzakarohwa kuChitungwiza nemusi weSvondo, dzamiswa pamberi pematare neChitatu dzikabhadhariswa mari yechibatiso inoita zana remadhora pamunhu.
Vatatu ava vanzi vadzoke kudare redzimhovsa mushure memazuva manomwe.
Mumwe wevatatu ava, Va Delma Amos Kaliyati, havana kukwanisa kuenda kudare sezvo vachiri muchipatara.
Sangano re Tajamuka rinoti rakatuma nhengo dzaro kuChitungwiza kuti dzinochengetedza vari kushungurudzwa neZanu PF.
Sangano iri rinoti harisi kufara nekurwiswa kuri kuitwa vanopikisa.
Mutauriri we sangano iri, VaGift Ostallos Siziba, vanoti chinangwa chavo hachisi chekurwisana nevechidiki ve Zanu-PF asi kudzivirira kuti vasaramba vachirova vanhu.
Dambudziko rekuramba kushanda kwemimwe mishonga inouraya hutachiona kuvanhu, mhuka nezvirimwa riri kuramba richikura munyika izvo zvakaita kuti Zimbabwe itare matanho aichatora kudzivirira dambudziko re Antimicrobial Resistance.
Mutevedzeri wegurukota rinoona nezvehutano, VaAdrian Musiiwa, vanoti tsvakiridzo yakaitwa yakabudisa pachena kuti pave nedambudziko rekusarapika kwehumwe hutachiona nemishonga inoshandiswa, izvo zvava kupa kuti hurumende itore mamwe matanho.
VaMusiiwa vanoti zvimwe zvezvirwere zvave kunetsa kurapa zvinosanganisira vari kurarama neHIV/AIDS, Malaria, Tuberculosis nezvirwere zvepabonde.
VaMusiiwa vanoti hurumende yakaona zvakakodzera kubatanidza mapazi anoona nezveutano, nharaunda nezvirimwa kuti vashande pamwe chete mukugadzirisa dambudziko iri.
Mumwe mukuru mubazi rezvekurima, Dr Unesu Ushewokunze-Obatulu, vanoti mumwe mishonga iri kushandiswa kuzvipfuyo nezvirimwa zvisiri mugwara, haisi kushanda nemazvo.
Vanotiwo kusashanda kwemishonga iyi kunoitawo kuti kuti vanhu vazobatwe nezvirwere zvinenge zviine mhuka idzi kuburikidza nekudya nyama kana mukaka wemhuka ine chirwere ichi.
Amai Ushewokunze-Obatulu vanoti varimi vari kungopihwa mishonga inorapa zvikwekwe pasina kutariswa nanachiremba vezvipfuwo zvakakwana.
Kunyange hazvo mishonga yema antibiotic ichitarisirwa kupihwa mushure mekunyorerwa zvekutenga nachiremba, vanhu vari kuwana mishonga iyi nenzira dzakasiyana-siyana.
Gurukota rinoona nezvekushanyirwa kwenyika, Amai Prisca Mupfumira, vachagara mujeri kwemazuva makumi maviri nerimwe mushure mekunge mutongi wedare atambira gwaro remuchuchisi mukuru wehurumende rekuti vagare muchizarira panguva iyi mhosva dzavari kupomerwa dzekuitwa zvehuori dzinenge dzichiferefetwa.
Mutongi wedare ramejasitiriti remuHarare, VaMunamato Mutevedzi, vatura mutongo wekuti Amai Mupfumira vagare mujeri kwemazuva makumi maviri nerimwe hurumende ichimboferefeta mhosva dzehuori nomwe dzavari kupomerwa.
VaMutevedzi vati kunyange hazvo magweta aAmai Mupfumira akati bumbiro remitemo rave kuti mukana wekubhadhara mari yechibatiso yave kodzero, vakasungwa mbira dzakondo nemutemo weCriminal Procedure and Evidence Act uyo unoti kana muchuchisi wehurumende aburitsa gwaro rekuti musungwa agare mujeri kuitira kuti nyaya yaanenge achipomerwa imboferefetwa, sezvakaitwa nevachuchisi nemusi weChishanu pamhosva dziri kupomerwa Amai Mupfumira,matare haana simba rekupa musungwa mukana wekubhadhara mari yechibatiso.
VaMutevedzi vatiwo magwaro akasvitswa kudare ekupomera musungwa mhosva anoratidza pachena kuti Amai Mupfumira pane zvavakaita zvakakonzera kuti National Social Security Authority irasikirwe nemamiriyoni akawanda emadhora ekuAmerica pavaive gurukota rinoona nezvevashandi nekugara zvakanaka kwevanhu.
Rimwe gweta remuHarare rinorwira kodzero dzevanhu, VaKudzayi Kadzere, vati hurumende inofanira kunanganisa mutemo weCriminal Procedure and Evidence Act nebumbiro remitemo kuitira kuti vasungwa vasatyorerwe kodzero dzavo dzekupihwa mukana wekubhadhara mari yechibatiso.
Imwe nhengo yeZanu PF, VaGodwin Gomwe, avo vaimbove sachigaro weZanu PF muboka revechidiki mupurovhinzi yeHarare, vaudza Studio 7 kuti vari kufara kuti nyaya yekurwisana nehuori inyaya yave kukosheswa nehurumende.
Mashoko aVaGomwe anouya panguva iyo vamwe vachiti komisheni inorwisa huori yeZimbabwe Anti Corruption Commission, Zacc, haina mazino sezvo ichitungamirirwa nemudzimai wegurukota rinoona nezvekudyidzana nedzimwe nyika, VaSibusiso Moyo, Amai Loice Matanda Moyo.
VaMoyo ndivo vakazivisa pachivhitivhiti kuti masoja ainge opindira mune zvematongerwo enyika zvakazoita kuti vaimbove mutungamiri wenyika, VaRobert Mugabe, vasiye basa.
VaGomwe vati huori chinhu chinodzosera budiriro yenyika.
VaGomwe vatiwo pane nyaya dzehuori dzakawanda dziri kuitika munyika dzinofanira kubvundunurwa neZacc.
Dzimwe dzemhosva dzehuori dziri kupomerwa Amai Mupfumira dzinosanganisira nyaya yekunzi vakakonzeresa kuti munyori mubazi rezvevashandi, VaNgoni Masoka, vatore chikwereti kuNSSA chemadhora zviuru makumi mapfumbamwe chekutenga motokari yavo ivo Amai Mupfumira.
Amai Mupfumira vanonzi vakazopihwa imwe motokari nehurumende yechipiri vakaregedza kutaura kuti vakange vapihwa imwe pakapihwa makurukota ehurumende motokari.
Asi magweta avo anoti iyi hainganzi imhosva sezvo vaine kodzero yekuva nemotokari mbiri segurukota rehumende uye motokari dzose dziri mbiri idzi dziri muzita rehurumende.
Amai Mupfumira vanonziwo vakashandisa chinzvimbo chavo zvisirizvo kuti NSSA ipe bhanga reMetbank mari inosvika mamiriyoni gumi mukati memazuva maviri pakange pabhuroka bhanga iri.
Vari kupomerwawo zvakare mhosva yekuti vakakonzeresa kuti NSSA irasikirwe nemari yakawanda pakaita bhanga reMetbank chirongwa chedzimba kuChinhoyi.
Asi Amai Mupfumira vari kuramba mhosva dzese dzavari kupomerwa vachiti maoko avo akachena semukaka.
Amai Mupfumira vanoti zvese zvavanonzi vakaita hazvaikwanisika kuti vaite zvisina ruoko rwemunyori mubazi rezvevashandi uyo anoshanda ari pasi pebazi remunyori anoshanda muhofisi yemutungamiri wenyika pamwe nedare remakurukota ehurumende.
Asi mutongi wedare ati humbowo hwakasvitswa kudare nevachuchisi hunoratidza kuti Amai Mupfumira vane zvavakaita mukuparwa kwemhosva dzavari kupomerwa vachiti musungwa ane kodzero dzekuzozvimirira pachatongwa nyaya idzi.
Amai Mupfumira, avo vanove seneta weZanu PF kuMakonde, ndivo munhu wekutanga mudare remakurukota kusungwa nenyaya dzehuori kubva pakagadzwa komisheni itsva yeZacc nemutungamiri wenyika, VaEmmerson Mnangagwa,musi waChivabvu 30, 2019.
Boka revechidiki rakadomawo Amai Mupfumira semumwe wevanhu vakuru muZanu PF vari kuita zvehuori vanofanira kuzvichenura.
Nekune rumwe rutivi, boka remadzimai muZanu PF rakubudawo nechisungo chekuti vese vakapomerwa mhosva dzehuori mugwaro rakaburitswa nevechidiki veZanu PF, vanofanira kuti vaferefetwe.
Mapurisa asunga vatapi venhau vaviri, Frank Chikowore anoshanda akazvimirira, naSamuel Takawira wekambani ye263 Chat, pachipatara chiri kurapwa nhengo nhatu dzeMDC dzakapambwa dzichazowanikwa svondo rapfuura.
Vaviri ava vasungwa panguva dzemangwanani nemapurisa vakaendeswa kukamba yeWaterfalls, uko vazotorwa voendeswa kuHarare Central, uko vari pari zvino, uye vari kutarisirwa kumiswa pamberi pedare neMugovera.
Gweta revaviri ava, VaPaidamoyo Saurombe, veZimbabwe Lawyers for Human Rights, vaudza Studio7 kuti vaviri ava vari kupomerwa mhosva yekurambakuterera mapurisa.
VaSaurombe vati vaviri ava vanonzi vapinda muWard ine nhengo dzeMDC dzinoti Muzvare Joanna Mamombe, Muzvare Cecilia Chimbiri naMuzvare Netsai Marova kunyange hazvo mapurisa ati ange avarambidza kuita izvi.
VaSaurombe vaudza Studio7 kuti vaviri ava vasungwa nemhosva yekutyora mutemo weStatutory 83 of 2020 uyo une chekuita nekudzivirirwa kweCovid-19.
Mutauriri wemapurisa, VaPaul Nyathi, vati vaviri ava vachaenda kudare neMugovera.
Asi Chikowore naTakawira vari kuramba mhosva yavari kupomerwa.
Mukuru weMedia Institute of Zimbabwe – Zimbabwe, VaTabani Moyo, vashora kusungwa kwevaviri ava vachiti hakuenderani nebumbiro remitemo yenyika.
Kusungwa kwevaviri ava kwaitika apo masangano anorwira kodzero dzevanhu pasi peZimbabwe Human Rights NGO Forum, aendesa gwaro renyunyuto kugurukota rezvemukati memenyika, VaKezembe Kazembe, pamwe nemukuru wemapurisa, VaGodwin Matanga, achiti vanofanira ferefeta kutyorwa kwakaitwa kodzero dzaMuzvare Mamombe, Muzvare Chimbiri naMuzvare Marova.
Sachigaro wemasangano aya, Muzvare Jestina Mkoko, vati nyika yose inoda kuziva kuti chii chakaitika kuvatatu ava.
Vatatu ava vakasungwa mushure mekuratidzira kuWarren Park musi wa13 mwedzi uno asi vakazopambwa ndokuzowanikwa musi wa15 kuBindura vakarohwa, kubatwa chibharo nekushungurudzwa zvakanyanya.
Kutaura kudai vari kurapwa pane chimwe chipatara muHarare uye vatori venhau vasungwa ava vange vari kuita nyaya yekuona kuti hutano hwevatatu ava hwamira sei pamwe nekunzwa kubva kuhama dzavo.
Vachitaura mudare rereneti nemusi weChina, gurukota rezvemutemo neparamende, VaZiyambi Ziyambi, vakati vatatu ava vakatyora mutemo weNational Lockdown uye mapurisa anoda kutaura navo kana vachinge vabuda muchipatara.
Asi Muzvare Mkoko, avo vakambopambwa vakagara muhusungwa kwemazuva akawanda, vati kunyange hazvo paine zvisungo zvekudzivirira kupararira kweCoronavirus, handizvo zvingaite kuti munhu ashungurudzwe sezvakaitwa vatatu ava.
Vati kana munhu achinge apara mhosva anosungwa nemapurisa obvisiswa faindi, kana aramba kubvisa faindi omiswa pamberi pematare edzimhosva achitongwa nemhosva yaakapara iye achipawo zvikonzero zvake zvekuramba mhosva iyi, kwete kuti munhu atochwe.
VaKazembe pamwe nemapurisa vakatozivisa kuti nyaya yevatatu ava iri kuferefetwa.
Pachipatara chiri kurapwa vatatu ava pakaiswa mapurisa akawanda izvo zvisiri kufadza vabereki nehama dzavo pamwe nebato ravo reMDC inotungamirwa naVaNelson Chamisa.
Sangano reZimbabwe Council of Churches, ZCC, rinoti mauto nemapurisa haafanirwe kunge achipfura vanhu panguva iyo anenge achiedza kupedza mhirizhonga iri munyika.
Munyori mukuru wesangano iri, Reverend Doctor Kenneth Mtata, vaudza Studio 7 kuti hurumende inofanira kuvhura masaisai kuitira kuti vanhu vashandise masai aya sekodzero yavo.
“Chokutanga ndechekuti kuva nemukana wekuwana ruzivo kana kutaura newaunoda ikodzero yevanhu. Mafungiro edu ndeekuti hurumende irikutsvaka nzira yekuti ikwanise kudzivirira vanhu mukutaurirana nekuronga zvavanoda kuita asi tinotarisira kuti izvi zvichakurumidza kugadziriswa kuti vanhu vawane mukana wekutaura nevavanoda kutaura navo,” Doctor Mtata vaudza Studio 7.
Kubva zvataurwa nemutungamiriri wenyika, VaEmmerson Mnangagwa, kuti mafuta emotokari akwidzwa, vanhu vakatanga kuratidzira neMuvhuro, vachivhara migwagwa.
Mumhirizhonga iyi, zvimwe zvitoro zvakaputswa, dzimotokari dzikapiswa pamwe nekupwanywa nevanhu vairambidza vanhu kuti vasaende kumabasa.
Kuzvika pari zvino zvinonzi vanhu vanosvika gumi vafa mushure mekupfurwa uye vanhu vanhu vangangosvike makumi matatu vakakuvadzwa mumhirizhonga iyi.
Hurumende yeAmerica yatemera zvirango zvekufamba pamwe nezvehupfumi kune vaimbove mukuru mukuru muchiuto, Retired Major General Anselem Nhamo Sanyatwe, pamwe nemudzimai wavo, Amai Chido Machona-Sanyatwe, avo vanove nhengo yeparamende inomirira Nyanga North mudare reparamende.
VaSanyatwe ndivo vaitungamira mauto anochengetedza mutungamiri wenyika, kana kuti Presidential Guard, uye vakapomerwa mhosva yekutungamira mauto akapomerwa mhosva yekupfura vanhu vairatidzira nevaizvifambira zvavo muHarare musi wa 1 Nyamavhuvhu gore rapera.
Vairatidzira ava vaiti vaisafara nenyaya yekuti vaiti Zimbabwe Electoral Commission yaironga tsoro yekubirira sarudzo.
VaSanyatwe vakagadzwa nevaimbova mutungamiri wenyika, VaRobert Mugabe, pachigaro chekuva mukuru wePresidential Guard muna 2005, vachitora basa iri kubva kuna Brigadier General Armstrong Gunda.
Muna 2017 mauto avaitungamira ndiwo akatungamirawo zvakanyanya kupidigurwa kwehurumende yaVaMugabe.
Vachipa huchapupu kukomiti yaitungamirwa nevaimbove mutungamiri wenyika yeSouth Africa, VaKgalema Motlanthe, iyo yaiongorora kupfurwa kwakaitwa vanhu, VaSanyatwe vakayedza kunakurira nyoka mhenyu kune vanopikisa hurumende vachiti mamwe mabara ainge asina kubva kumauto avaitungamira.
Asi vanopikisa vanoti izvi ndezvemugotsi matsuro.
Gore rino VaMnangagwa vakadoma VaSanyatwe kuti vaite mumiriri weZimbabwe kuTanzania.
Munyori mubazi rezvekuburitswa kwemashoko, VaNick Mangawana, vanoti zvirango izvi hazvina nematuro ose sezvo zvisingatsigirwe neUnited Nations.
Asi nyanzvi munyaya dzezvematongerwo enyika, uye vari mukuru weMedia Center, VaEarnest Mudzengi, vanoti zviri kuitika zvinoratidza kuti Zimbabwe ichiri kuonekwa senyika isina hutongo hwejekerere nenyika dzakabudirira.
Zimbabwe yacherechedza zuva remauto, kana kuti Defence Forces Day, mutungamiri wenyika, VaEmmerson Mnangagwa, vachiti Zimbabwe iri kurwiswa nevavengi pachishandiswa zvirango zvehupfumi pamwe nemadandemutande eSocial Media.
Mumashoko avo ekupemberera Defence Forces Day, VaMnangagwa varumbidza mauto vachiti ari kuita basa guru mukudzivirira nyika kubva kuvavangi.
VaMnangagwa vatenda mauto nekuramba akabatana pamwe nekumisa kuratidzira zvine mhirizhonga kwainge kwarongwa nemapato anopikisa nemasangano akazvimirira achishanda nevavati vavengi vemuno nekunze.
VaMnangagwa vatiwo mauto anobatsira zvikuru mumatambudziko vakapa semuenzaniso rubatsiro rwakapihwa nemauto apo pakaita dutumupengo reCylone Idai apo mauto akabatsira kupa vanhu chikafu, kuvaka migwagwa nemabhiriji zvainge dzaparadzwa nedutumupengo iri.
VaMnangagwa vati vari muchiuto vari kubatwawo neCovid-19 vakati vakambove mukuru wemauto emuchadenga kwenguva yakareba, VaPerence Shiri, pamwe nevaive mutauriri wemauto, Colonel Overson Mugwisi, nevamwe, vakashaya nedenda iri.
Bato guru rinopikisa munyika, reMDC Alliance, ratiwo rinoyemura basa guru range riri kuitwa nemauto mukati memakore makumi mana apfuura, munyika, muSADC neAfrica.
Mutauriri webato iri, Advocate Fadzayi Mahare, varumbidza basa guru rakaitwa nemauto paCyclone Idai.
Mutevedzeri waAdvocate Mahere, VaClifford Hlatshwayo, vaudza Studio 7 kuti kunyange hazvo mauto achiita basa guru rekuchengetedza runyararo, pane pamwe paanoshandiswa kurova vanhu izvo zviri kunze kwebumbiro remitemo yenyika.
Vati shuviro yavo ndeyekuti mauto agare zvakanaka achitambirawo mari dzinofadza.
Mumwe mugari wemuHarare, VaJohnstone Chirwa, vaudza Studio7 kuti vanobvumirana kuti mauto anoita basa guru asi vakati havafari kuti mauto emuZimbabwe ave kushanda akarerekera kune rimwe bato.
Asi muhurukuro yavakaita nenhepfenyuro yeZBC TV pamusoro peDefence Forces Day neMuvhuro manheru, mukuru weZimbabwe Defence Force, General Philip Valerio Sibanda, vakati mauto ndeevanhu uye aripo pakudzvirira nyika nevanhu vese.
Vakati hazvifadzi kuti pane vamwe vanoshora nekutuka mauto vachiti izvi zvinokonzerwa nevanhu vanonyora manyepo nezvimwe zvisina kunaka pamamusoro pemauto paSocial Media.
Mhemberero dzanhasi dzaitwa vanhu vari mudzimba nekuda kweCovid-19 pasi pedingindira rekuti: “The ZDF: Celeberating 40 Years of Excellent Service to the People.”
Hutungamiri hwesangano revadzidzisi vekumaruwa reAmalgamated Rural Teachers Union of Zimbabwe kana kuti ARTUZ hwamiswa pamberi pedare ramejastiriti muHarare nhasi huchipomerwa mhosva yekutyora mutemo weCriminal Law Codification Reform Act zvichitevera kuratidzira kwavakaita vakatakura bhokisi rinotakurirwa chitunha.
Nhengo dzeArtuz nomwe dzinosanganisira mutungamiri wesangano iri VaObert Masaraure negweta ravo VaDouglas Coltart nemumwewo mugari wemuHarare VaSimon Peter Drury vatanga kutongwa mudare remejasitiriti vachipomerwa mhosva yekuita zvisina maturo pakuratidzira kwakaitwa nenhengo dzeArtuz muHarare muna Kurume dzichitsutsumwa nenyaya dzemari dzemihoro.
Muchuchisi wenyaya iyi, VaOwen Safuri, vaudza dare kuti vasungwa vapfumbamwe ava vakatyora mutemo weCriminal Law Codification Reform Act pavakaratidzira pamahofisi egurukota rezvemari vakatakura bhokisi rinoiswa chitunha senzira yekuratidza kusafara kwavo nemari dzavari kutambiriswa nehurumende.
Pavabvunzwa nemutongo wedare, Amai Rumbidzai Mugwagwa, kuti vanopindura sei mhosva yavari kupomerwa, vasungwa vese vari vapfumbamwe vati havana mhosva.
Magweta avo audza dare kuti vasungwa ava vari kungoshungurudzwa. Rimwe remagweta aya, VaJeremiah Bamu, vaudza dare kuti nhengo dzeARTUZ dzine kodzero dzekuratidzira kumushandirwi kana dzisiri kufara nemari dzemihoro sezvo izvi zviri mubumbiro remitemo.
VaBamu vati vamwe vevasungwa ava vakafanana naVaColtart vanove gweta reARTUZ pamwe naVaDrury vakasungwa vasinei nekuratidzira kwakaitwa neARTUZ. Gweta raVaDrury, Muzvare Fadzai Mahere, vati VaDrury munhu aitongopfuurawo zvake nepahofisi paVaMthuli Ncube. VaBamu vati izvi zvinoratidza kuti nyaya yehurumende haina kusimba.
Nyaya iyi iri kuenderera nemusi weChitatu mberi nekutongwa uye hurumende inoti ine vafakazi gumi vachauya kuzopa humbowo.
Nhengo dzeARTUZ dzave nenguva dzichiramwa mabasa dzichiti mari yemihoro yadziri kupihwa nehurumende yakafanana nemutero wembwa ukuwo hurumende ichiti homwe yayo yakabooka zvekuti haikwanisi kupa vashandi vayo mari yavarikuda.
Zvichakadaro, ARTUZ yaburitsawo mashoko kuvatori venhau ichiti zvinhu zvange zvisina kurongeka kumatare sezvo nyaya yavo yange ichingochinjwachinjwa vatongi vasati vaendeswa pamberi paAmai Mugwagwa.
ARTUZ yatiwo nyaya yanonoka kutanga kuzeyiwa nedare sezvo mufakazi wekutanga wehurumende ange asipo.
Vemabhanga munyika pamwe nevanoshandisa mabhanga kuchengetera mari dzavo vari kutambira nemufaro mukuru danho rakatorwa neMuvhuro nemutungamiri wenyika, VaEmmerson Mnangagwa, rekuti mabhanga avhure mikova yavo yawo kuitira kuti veruzhinji vakwanise kutora mari dzavo vachidzishandisa panguva iyo nyika yose yakavharwa senzira yekurwisa kupararira kwechirwere cheCoronavirus.
Mumwe mugari wemuHarare, Amai Grace Mazhawidza, vati vafara zvikuru nedanho ratorwa iri vachiti vane mari yavakatumirwa kubva kunze kwenyika kuti vabatsirikane asi vanga vave kufa nenyota makumbo avo ari mumvura.
Danho ratorwa nehurumende iri ratambirwawo nesangano reCrisis in Zimbabwe Coalition.
Mutauriri wesangano iri, VaMarvelous Khumalo, vati vanhu vazhinji vave kurarama nemari dzinotumirwa nehama dzavo dziri kunze kwenyika, nokudaro kuvharwa kwemabhanga aya kwanga kwava kuisa hupenyu hwevanhu ava munjodzi.
Asi VaKhumalo vakurudzirawo bhanga guru renyika, reReserve Bank of Zimbabwe, kuti rione kuti mabhanga ane mari kuitirawo avo vane mari dzinochengetwa mumabhanga ari ma bond notes kuti vakwanise kuwana mari yekonushandisa panguva iyo nyika yakavharwa.
Gavhuna webhanga guru renyika, VaJohn Mangudya, vazivisa kuti mabhanga achavhura kwemazuva matatu pasvondo rega-rega kutanga neChitatu.
VaMangudya vati mabhanga achange achivhura musi weChipiri, musi Chitatu nemusi weChina kubva nenguva dza9 mangwanani kusvika nenguva dza3 masikati pamazuva avatara aya.
VaMangudya vatiwo makambani anotambira mari dzekunze achishandira muzvitoro achange achivhurawo mazuva ose panguva dzinenge dzakavhurwa zvitoro munguva yakatarwa nehurumende kuti zvitoro zvinge zvakavhura kuitira kuti veruzhinji vawane mukana wekutenga zvokudya muzvitoro.
Munyori mukuru musangano rinomirira vashandi vemumabhanga reZimbabwe Banks and Allied Workers Union, uye vari zvakare mutungamiri wesangano guru rinomirira vashandi munyika reZimbabwe Congress of Trade Unions, VaPeter Mutasa, vati zvakakosha kuti vashandi vemumabhanga vapihwe mbatya dzekuzvidzivirira pavachange vari pabasa.
Pamusoro peizvi, VaMutasa vati vashandi vemubhanga vanofanirawo kupihwa muripo wakakodzera pavachaisa hupenyu hwavo patambo vachienda kubasa panguva iyo nyika yakatarisana nedambudziko rechirwere cheCovid-19.
Mutevedzeri wemutungamiri wesangano revemabhanga reBankers Association of Zimbabwe, VaBenefit Washaya, vatiwo havakwanise kutaura nesu kuti tinzwe kuti matanho api avachatora kudzivirira vashandi vemumabhanga kuti vasabatire chirwere cheCoronavirus pavachenge vari pabasa uye kuti vachavapa mari yakapetwa zvakadii panguva iyi.
Kubva pakavharwa nyika yose nemutungamiri wenyika musi 30 Kurume nekuda kwechirwere cheCovid-19, hapana kana bhanga rimwe chete ranga richivhura zvanga zvoita kuti vane mari mumubhanga nevakatumirwa mari kubva kunze kwenyika, vachemecheme.
Hurumende inoti muZimbabwe mave nevanhu gumi nemumwe chete vakabatwa nechirwere cheCovid-19 kusanganisira Zororo Makamba uyo akauraiwa nechirwere ichi mwedzi wapera.
Vanhu vanonzi vafa nechirwere ichi pasi rose vave kudarika zviuru makumi manomwe nezvishanu uye zvinonzi vanhu vabatwa nechirwere ichi pasi rose vanodarika miriyoni chete nemazana matatu nemakumi matanhatu ezviuru.
Vemichovha inotakura veruzhinji vakawanda vanonzi vamanikidzwa kubuda mumugwagwa nekuda kwemutengo wemafuta wakakwidzwa zvakare mukupera kwesvondo, izvo zvita kuti vaswere vakapaka dzimotokari dzavo.
Mutauriri wesangano revemabhazi anotakura vanhu, reChitungwiza Commuter Omnibus Operators Association, VaFarai Muza, vanoti kukwidzwa kwemafuta uku kwakamanikidza vemichovha kukwidzawo zvakapetwa kazana mari dzinoripirwa nevanofamba nemabhazi avo.
Asi VaMuza vanoti veruzhinji vari kutadza kubhadhara mari dzinodiwa nevemakombi nemabhazi idzi, izvo zvave kupa kuti vapedzisire vomhanyira kumabhazi eZupco ayo akachipa.
Semuenzaniso, makombi anoenda kuChitungwiza anonzi akwira kuenda kumadhora ari pakati pemanomwe negumi, kubva pamadhora ari pakati pemashanu nemanomwe.
Zimbabwe Energy Regulatory Authority yakakwidza mutengo werita redhiziri kubva pamadhora gumi nemaviri ane masendi makumi mana nemaviri kuenda pamadhora gumi nemashanu ane masendi makumi matanhatu nemana.
Peturu yakakwidzwawo kubva pamadhora gumi nerimwe nemasendi makumi manomwe nematanhatu kuenda pamadhora gumi nemana ane masendi makumi mapfumbamwe nemasere.
Mafuta ekufambisa dzimotokari ari kukwira svondo roga roga, izvo zviri kuitawo kuti mitengo yezvinhu ikwirewo svondo roga roga.
VaMuza vanoti vamwe vave kutomanikidza kutyaira vega dzimotokari dzavo kuitira kuti vasabhadhare vashandi.
Vatambi vakawanda vane mukurumbira munyika vari munzira kuenda kuzvikwata zvekuSouth Africa vachitiza mari shoma shoma yemuhoro iyo vanotambiriswa nezvikwata zvemuno.
Kunyange hazvo nyaya iri kutaurwa nezvayo ndeye kusiya basa kuDynamos kwaChristian Epoupa achienda kuBidvest Wits, mutambi wekuCameroon uyu haasi ega ayevedzwa nemari yemuhoro iyo avimbiswa nezvikwata zvekuSouth Africa.
Mashoko atinawo anoti John Zhuwao weCaps United naGerald Takwara weFC Platinum vari munzira kuenda kuSouth Africa uko vawana basa kuchikwata cheAjax Cape Town icho chaimbotambirwa naKaitano Tembo naWilfred Mugeyi.
Zhuwao anga ari kuSouth Africa kwesvondo rese achitariswa matambiro ake neAjax Cape Town asi Takwara ari kuenda pasina kumboongororwa sezvo chikwata chekuSouth Africa ichi chakafara nematambiro ake apo aive kuSouth Africa mumakwikwi eCosafa Castle Cup.
Mashoko ari kubva mumusha weCaps United anoti Dominic Chungwa naDevon Chafa varamba kunyorerana chibvumirano chekutambira chikwata ichi mwaka unouya zvichinzi izvo vari kumboongorora mamiriro akaita magwaro emabasa avapihwa kuSouth Africa.
Kuenda kuri kuita vatambi ava kuSouth Africa, kwauya makwikwi eCastle Lager Premier Soccer League aine masvondo matatu chete achangopera, pachiita mubvunzo kuti ko pachatanga mitambo yemwaka unouya, vatambi vanenge vabuda munyika vangani.
Maneja wevatambi venhabvu, VaGeorge Deda, vanoti vatambi vari kuenda kuSouth Africa ava vari kutsvaga raramo yakanaka sezvo nhabvu yemuno isingavabhadhare zvakakwana nemhaka yemamiriro ezvehupfumi munyika.
Muongorori wemutambo wenhabvu, VaFarai Kambamura, vanoti nyaya yekubva munyika kwevatambi venhabvu inofanira kugadziriswa nechimbi chimbi sezvo mwaka nemwaka vatambi vari kutiza kuenda kunze kwenyika kunyanya kuSouth Africa.
Chiri kunakidza ndechekuti kunyange zvikwata zvekunana Mozambique, Lesotho, Botswana neTanzania zvave kukwanisa kukwezva vatambi vane mukurumbira vemuno nemari inotodarikwa yavari kupihwa muno.
Vamwe vatambi venhabvu vepasi pasi kune dzimwe nyika vave kushandisawo zvekare nhabvu yemuZimbabwe kuita zita kuti vaendewo kunyika dzinobhadhara mari dziri nani.
Vamwewo ndivo vave kushandisa nhabvu yemuZimbabwe, kutenga vatambi nemari yepasi pasi, vozovatengesa, nemari yakawandisa mhiri kwemakungwa.
Masangano manomwe emudunhu reSADC ari kusangana kumucheto wemusangano we SADC Ordinary Summit wechimakumi nemana, akabuda nezuro negwaro rine zvaanoti kutyorwa kwekodzero dzevanhu muZimbabwe pamwe nezvaanoda kuti zviitwe mukugadzirisa matambudziko aya.
Gwaro iri rakasvitswa kuhurumende yeZimbabwe, kusangano reSADC pamwewo nekusangano reAfrican Union.
Masangano anoti re Zimbabwe Human Rights NGO Forum, reSouthern Africa Human Rights Defenders Network, reHuman Rights Institute of South Africa (South Africa), reCenter for Democracy and Development (Mozambique), re DITSHWANELO - Botswana Centre for Human Rights (Botswana), re Malawi Human Rights Defenders Coalition (Malawi) pamwe nere Chapter One Foundation (Zambia), akabatana ose mukunyora gwaro iri.
Hurumende yeZimbabwe iri kupomerwa mhosva yekutyora kodzero dzevanhu, asi mutungamiri wenyika, VaEmmerson Mnangagwa, pamwe nebato reZanu PF vanoramba kuti munyika muri kutyorwa kodzero dzevanhu, vachiti mashoko evanhu vari kuda kusvibisa zita renyika.
Mukuru weZimbabwe Human Rights NGO Forum, Doctor Musa Kika, vanoti chakaita kuti vanyore gwaro iri ndechekuda kuburitsa pachena matambudziko avari kusangana nawo muZimbabwe pamusoro pekodzero dzevanhu.
Mutori wenhau ane mukurumbira, Hopewell Chin’ono, anyimwa nedare repamusoro mukana wekubhadhara mari yechibatiso kuitira kuti atongwe achiba kumba kwake pamhosva yaari kupomerwa yekukurudzira veruzhinji kuti varatidzire zvine mhirizhonga.
Mumutongo waverengwa namutongi VaWebster Chinamhora, uyo wakanyorwa naVaTawanda Chitapi, dare repamusoro ratura kuti Chin’ono haakodzere kubuditswa mujeri.
Zvaturwa nedare zvatsinhirwa nerimwe remagweta raChin’ono, VaGift Mtisi.
VaMtisi vati vachatora matanho kana vachinge vanzwisisa zviri mumutongo uyu.
Mukuru wesangano rinorwira kodzero dzevatori venhau reMisa Zimbabwe, VaTabani Moyo, vati matare anofanira kushanda asina divi raakarerekera vakakurudzira kuti hurumende yeZimbabwe idzokere pahutongo hwejekerere.
Chin’ono ari kupomerwa mhosva yekunzi akanyora padandemutande rake reTwitter achikuridzira kuti veruzhinji varatidzire zvine mhirizhonga mukati vachipandukira hurumende yaVaEmmerson Mnangagwa.
Mutongo pachikumbiro chemutungamiri weTransform Zimbabwe, VaJacob Ngarivhume, avo vakadaidzira kuti munyika muratidzirwe musi wa31 Chikunguru, chekuti vatongwe vachibva kumba kwavo wakatarisirwa kuturwa nedare reHigh Court mangwana zvichitevera kunyimwa kwavakaitwa mukana uyu nedare ramejesitiriti.
Zvichakadai, sangano reParadigm Initiative iro rinova mubatanidzwa wemasangano akawanda pasi rose anorwira kodzero dzevatori venhau, raburitsa gwaro richitsoropodza kusungwa kwaChin’ono.
Sangano iri rati kusungwa kwaChin’ono kunoratidza kuti hurumende yeZimbabwe iri kutyora bumbiro remitemo zvikurusei kodzero dzekutaura kwakasununguka.
Dare repamusoro soro muZanu PF, rePolitburo, rakasangana muHarare neChitatu rikabuda nechisungo chekuita kongiresi yechimbichimbi.
Zvinonzi vakuru muZanu PF vakati musangano wepagore we National Annual Conference, uyo uri kuitirwa kuGwanda, Matabeleland South muna Zvita, uitwe musangano wekongiresi inokwanisa kudoma vamwe vatungamiri vatsva.
Mukuru anoona nezvekufambiswa kwemabasa mubato iri, VaIgnatius Chombo, vaudza Studio 7 kuti bato ravo richabuda nechisungo chakajeka svondo rinouya apo vachashangana zvakare sedare rePolitburo.
VaChombo, avo vanova gurukota idzva rezvemari, vabvuma kuti ichokwadi kuti pane hurongwa hwakadai huri kuitika mubato ravo.
Vamwe vakuru veZanu-PF vaudza Studio 7 kuti mukupera kwesvondo rino matunhu ose ebato iri anofanira kuzeya kuti otambira chisungo ichi here kana kuti kwete.
Izvi ndizvo zvanzi nerimwe gweta mubato iri risina kuda kudomwa nezita zvinofanira kuitwa kana pachitevedzwa bumbiro remitemo yebato iri.
Dzimwe nyanzvi munyaya dzezvematongerwo enyika dzinoti kuvandudza musangano uyu kunogona kunge kwakanangana nekuda kubvisa mumwe mutevedzeri wemutungamiri wenyika, VaEmmerson Mnangagwa, avo vari kunetsana zvakanyanya naAmai Grace Mugabe nevamwe vavo vari muchikwata chinonzi Generation 40.
Asi vamwe vanotsigira chikwata chinonzi chinotungamirwa naVaMnangagwa cheTeam Lacoste vaudzawo Studio 7 kuti musangano uyu unogona kuitwa wekusimbisa kuti mutungamiri wenyika vaRobert Mugabe ndivo vachatungamira bato musarudzo dzegore rinouya.
Nyanzvi munyaya dzezvematongerwo enyika, uye vari mukuru weMedia Center, VaEarnest Mudzengi, vanoti makakatanwa ari muZanu-PF ndiwo ari kupa kuti paitwe musangano wechimbi chimbi uyu.
Imwe nyanzvi munyaya dzezvematongerwo enyika, Doctor Wangu Mazodze, vanoti zviri pachena kuti mutungamiri wenyika, Va Emmerson Mnangagwa, vari kushandiswa semutungamiri wenyika nemauto, ayo anoda kuratidza pasi rose kuti muZimbabwe mune hurumende inotungamirwa nevanhu vasiri mauto.
VaMazodze vanoti mauto agara achitonga muZimbabwe, uye hazvishamise mune remangwana vanhu vonzwa kuti mukuru wemauto, Va Constantino Chiwenga, ndivo vava panyanga.
"VaMnangagwa takavapihwa nemauto, saka zvizhinji totoda kuzvinzwa nemauto, asi takangoona zvedu kuti vakagadzira inonzi military cabinet not takaona vana General Sibusiso avo vakange vachititsanangurira nezvekuenda kwaVaMugabe ndovatava kuona vari pa foreign affairs and international... tiri kuona apo, VaPerence Shiri vachiendesa pa agriculture," Va Mazodze vanodaro.
VaMazodze vanoti vanhu vechiuto ava vakafanana pamaitiro avo, nokudaro havatarisiri kuona shanduko inobva kuhurumende yaVaMnangagwa.
Mhuri idzi dzinonzi dzave kutyirawo kuti dzimwe dzimba dzavo dzinogona kuwondomoka nekuda kwemamiriro adzaita mushure memvura iyi.
Mhuri dzinodarika zviuru zviviri dzinogara papurazi reCabatsha kunze kweguta reBulawayo dzinonzi dzave kugara pamwe nekurara pamhene zvichitevera kuparadzwa kwedzimba dzadzo nedutu nemafashamu emvura neMugovera wapfuura.
Sachigaro werimwe remasangano anomirira vagari reBulawayo Progressive Residents Association, VaEdias Shumba, vanoti sesangano vanonzwira vagari ava urombo zvikuru, sezvo vachikwanisa kuzobatwa nezvirwere zvinokonzerwa nekugara pamwe nekurara panze uye mvura yakasviba.
Vanoti sesangano vari kuedzawo kuunganidza rubatsiro rwekupa mhuri idzi, asi vanoti hurumende inofanirwa kupindira kuti ibatsire.
Mamwe madzimai ekuHurungwe mudunhu reMashonaland West vanoti havasi kuwana hutano hwakakwana sezvo vachifamba mitunhu yakareba kuenda kumakiriniki nezvipatara.
Vachitaura panzvimbo yeKasimure kuHurungwe, apo panga pachitariswa madzimai kuti vane gomarara repamuromo wechibereko here, Amai Bertha Zhou vanoti madzimai akawanda ari kufa negomarara rechibereko kumamisha sezvo vasina mari dzekufambisa kuenda kunorapwa.
Amai Zhou, avo vatariswa chibereko chavo icho changa chichivarwadza kwemakore matatu, vanoti zvirongwa zvakadai zvinofanirwa kuenda pazvikoro zviri pedyo nevanhu kwete kunzvimbo dzinokwirwa mabazi.
Mumwe mudzimai atariswa nhasi, Amai Talent Katora, vanogara mumusha maVaNyarenda, vanoti vanonzwa kurwadziwa pasi peguvhu ravo izvo zvaita kuti vade kutariswa kuti vane gomarara repamuromo wechibereko here.
Amai Katora vanoti vadzidzawo kuti mudzimai akapfeka mishonga yekudzora nhengo yesikarudzi yemudzimai mukana wekubatwa negomarara repamuromo wechibereko unenge wakakura.
Mumwe mudzimai, Amai Maudi Sengwe, vanoti kunyange vakambotariswa gomarara makore maviri apera vatariswa zvakare nhasi vachiti vanoda kuve nechokwadi kuti havana kubata chirwere ichi mumakore maviri apfuura.
Chirongwa chaitwa nhasi chekutarisa kana madzimai anegomarara, chaitwa nebazi rezvehutano, vakabatana nePopulation Services pamwe neNational Aids Council avo vari kuchecheudza varume munzvimbo dzavari kufamba.
Parizvino vasvika nzvimbo dzinoti Batwa, Mauya neKasimure, mangwana vanenge vari kuMagunje vozopedzisira neChirundu neMugovera.
Pazororo rekisimusi njodzi dzakawanda dzinowanzoitika dzichiuraya nekukuvadza vanhu vakawanda.
Asi imwe nyanzvi munyaya dzehutano, Dr Josephat Chiripanyanga, vanoti kana tsaona yaitika, vanhu vose vanenge vakuvara vanofanira kurariswa nedivi rokuruboshwe nokuti zvinobatsira kuti vakarutsa, vasazomedza marutsi avo achienda kumapapu.
Dr Chiripanyanga vanoti kana pane vanenge vakuvara zvokubuda ropa, vanhu ava vanofanirwa kusungwa nemicheka yakachena panzvimbo inenge ichibuda neropa.
Vaenderera mberi vachiti kana tsaona yaitika, vanhu vanofanira kufonera amburenzi nekukurumidza kuitira kuti itakure vanhu vakuvara nokuti vakatakurwa nevanhu vasina ruzivo, vanogona kuwedzera kukuvara kunenge kwaita munhu mutsaona.
Dr Chiripanyanga panguva yezororo rekisimusi negore idzva, tsaona dzinowanda nokuti dzimwe nguva migwagwa inenge ichitsvedza kuburikidza nekunaya, uye mimwe migwagwa inenge iine makomba anogona kukonzeresa tsaona.
Vanotiwo vatyairi vedzimotokari vanofanirwawo kuona kuti mavhiri emotokari dzavo anokodzera kushandiswa, uye kuti vasanwe zvinodhaka, pamwe nekusashandisa nharembozha apo vanenge vachityaira motokari dzavo.
Mumwe mugari wekuWestlea, Muzvare Anesu Charakupa, vanoti kuita nzendo panguva ino yezororo zvinotyisa nokuti munhu wese anenge achida kuenda kunoshanyira hama neshamwari zvokuti ivo vanoti vachamirira kusvikira mari yekuti vakwire ndege ikwane, vozoenda kuSouth Africa.
Sachigaro wekomiti yeparamende inoona nezvehutano, Dr Ruth Labode, vanoti zvinhu hazvina kumira zvakanaka muzvipatara zvehurumende, nokudaro vanhu vanofanirwa kungwarira kusapinda mutsaona dzemumigwagwa.
Mutauriri wemapurisa, Assistant Commissioner Paul Nyathi, vanoti mapurisa anoedza kuderedza tsaona nekuisa mapurisa akawanda mumigwagwa anenge achiona kuti vatyairi havasi kutyora mitemo yemumigwagwa.
Asi VaNyathi vanoti vatyairi vazhinji vanongoti vakabva pane road block, vanobva vatanga kumhanyisa zvakanyanya motokari dzavo, kana mabhazi, izvo zvinozokonzera kuti tsaona dziitike mumigwagwa.
Gore rapera, vanhu vanodarika makumi matanhatu nevasere vakafa mutsaona yemumigwagwa munguva yezororo rekisimusi negore idzva.
Mutauriri weZIFA VaXolisani Gwesela vanoti zvinhu zviri kufamba zvakanaka mukamba mavo zvekuti vari kushamisika nevanhu vari kuti gadziriro dzechikwata chemaWarriors dzekuenda kumakwikwi eAfrica Nations Cup kuGabon hadzisi kufamba zvakanaka.
Kunyangwe hazvo nyika dzakawanda dziri kuenda kumakwikwi aya dziri kutamba mitambo yekuedzana simba, Zimbabwe haisi kuita izvi nekuda kwekushaya mari. Vamwe vange vachitiwo vatambi havasi kufara nekubatwa kwavari kuitwa neZIFA.
Asi VaGwesela vanoti zvinhu zviri kufamba zvakanaka uye Zimbabwe ichatamba neCameroon isati yaenda kumakwikwi aya.
Zimbabwe iri muchikamu chinonzi nevakawanda ndicho chewafa wafa chine zvikwata zvine mukurumbira zvakaita seTunisia, Algeria neSenegal.
Mitambo yeAFCON iri kutanga musi wa14 Ndira uye Zimbabwe ichatanga musi wa 15 Ndira neAlgeria.
Vanotengesera mumigwagwa yemuHarare vanoti havasi kuzobva munzvimbvo dzavanotengesera kudzamara hurumende yavapa mabasa kunyange hazvo hurumende ichiti iri kutyira kuti chirwere chekorera chinogona kuramba chichipararira kana vanhu ava vakaramba vari munzvimbo dzvari kutengesera idzi.
Vanorarama nekutengesera mumigwagwa yemudhorobha reHarare vanoti havasi kuzobva mumigwagwa mavanotengesera vachiti vari kutotsvagawo kuraramisa mhuri dzavo.
Mumwe wevanhu ava, Amai Lydia Wenjere, vari kuramba mashoko ekuti vanotengesera mumigwagwa ndivo vari kukonzera kupararira kwekorera.
Izvi zvatsinhirwa naAmai Roselyn Sithole avo vanotengeserawo pakati pedhorobha reHarare.
Amai Nyaradzai Kombiro vanoti zvavanotengesa hazvidyiwe saka nokudaro hapana chikonzero chekuti vadzingwe mumigwagwa
Mumwe anorarama nekutengesera mumigwagwa, VaMunyaradzi Rimbi, vanoti hurumende inofanirwa kutanga yavhura makambanikuitira kuti igozodzinga vanhu mumigwagwa.
Mashoko aya akatsinhirwa nameya weguta reHarare, VaHerbert Gomba, avo vakaudza Studio7 neChishanu kuti vanhu havafaniri kungodzingwa sembwa, vachiti kushaikwa kwemabasa ndiko kuri kukonzera kuti vange vari mumigwagwa.
VaGomba vanoti vari kuita hurukuro nevatonga mumigwagwa vachisimbaradza nyaya yehutsanana.
Asi zvave kuita sepane kusawirirana mukanzuru yeHarare sezvo mutauriri wekanzuru iyi, VaMichael Chideme, vakaburitsa mashoko ekuti vanotengesa vanga vapihwa kusvika Mugovera kuti vabude mumigwagwa vasingadzingirirwe senzira yekurwisana nechirwere chekorera vachiti izvi zvichaita kuti dhorobha rigare rakachena.
Hatina kukwanisa kutaura negurukota rezvehutano, VaObediah Moyo, kuti tinzwe kuti vanhu vafa nechirwere chekorera kusvika nhasi vave vangani munyika yose VaMoyo vambenge vati tigozovabata mukupera kwezuva asi pataenda pamhepo vanga vasiri kudaira nharembozha yavo.
Kanzuru yeHarare inoti vanhu makumi maviri nemasere vafa nekorera kusvika pari zvino.
Hurumende yakaburitsa mashoko ekuti vanhu vabatwa nekorera kusvika musi weChishanu vanga vasvika pazviuru zvina.
Chirwere chekorera chinonzi chakaurauya vanhu vanodarika zviuru zvina muna 2008.
Zvikwata zvenyika zvemutambo werugby nechenhabvu zviri kudzoka zviri maoko chete kubva mukushanya kwazvo kuNamibia mukupera kwesvondo.
Zvikwata izvi zviri kudzoka zviri maoko chete mushure mekurohwa mumitambo yavo kunyange hazvo vaive vasimuka muHarare vachivimbisa mafaro.
MaSables ndiwo akatanga kurohwa apo vakadamburwa 31-26 neMugovera mumakwikwi e 2017 Africa Gold Cup Group 1A ayo ari kushandiswa zvekare senzira yekuenda kuma 2019 Rugby World Cup ayo achaitirwa kuJapan.
Chiri kunyayorwadza mukurohwa uku ndechekuti maSables aive akatungamira 23-7 apo zvikwata izvi zvakaenda kuzoro, asi vakazokudubuka zvinotyisa zvikwata izvi zvadzoka kubva kuzororo.
Kukundwa uku kwasiya mubvunzo kuti maSables achakwanisa zvekare here kubudirira kuenda kuma fainari eWorld Cup mushure mekupedzisira kuita izvi muna 1991 apo vakanokwikiwidza kumakundano akaitwa akati fararira kuEngland, Wales, France, Ireland, ne Scotland.
MaSables anofanira kukunda mumutambo wavo unotevera uyo vari kusangana neKenya svondo rino kuti maroto avo ekutora mukombe uyu uyezve ekuenda kuWorld Cup arambe aripo.
Zvakamira zvakadai, mavanga ekurohwa kwemaSables asati apera, maWarriors akatevera izvi nekuwisirwa pasi 1-0 nemaBrave Warriors mumutambo wavo wekutanga wemunzira yekuenda kuma 2018 Africa Nations Championships nechibodzwa chakabva kuna Henrik Somaeb kwafamba maminitsi makumi mashanu nerimwe chete.
Asi Zimbabwe ichiri nemukana wekudzorera zvayakaitwa neSvondo apo zvikwata zviviri izvi zviri kusangana zvekare muNational Sports Stadium svondo rino mumutambo ucharatidza chikwata chichaenderera mberi nemakundano aya.
Vanotevera mutambo uyu havasi kunyanyotya zvavo nezvakaitika muSam Nujoma Stadium mumwe wavo ari mutsigiri weCaps United, VaInnocent Mutena, avo vanoti maWarriors achakunda mumutambo unotevera.
Nhengo yeZimbabwe National Soccer Supporters Association, VaMarkabee Makamure, vanoti vari kurwadziwa zvikuru nekurohwa kwakaitwa maWarriors asi vachiwedzera ivo kuti vane chivimbo chekuti chikwata chaSunday Chidzambwa ichi chichakunda apo zvikwata izvi zviri kusangana zvekare.
MaWarriors ari kutarisira kupa mufaro kuvateveri venhabvu sezvavakaita svondo rapera apo vakatora mukombe weCosafa Castle Cup mushure mekurova Mozambique, Seychelles, Swaziland. Lesotho, neZambia.
Pamusoro pezvo, chikwata ichi hachisi kuda kuita maWarriors ekutanga kukundikana kuenda kuma fainari eAfrica Nations Championships kubvira makundano aya akavambwa muna 2009.
Mutengo wechingwa wafuma wakakwira zvakanyanya uye mutengo wehupfu uri kutarisirwawo kuwedzerwa zvakanyanya zvapa kuti vakawanda vacheme cheme sezvo mihoro yavo isiri kuwedzerwa zviri kuenderana nekukwira kwemitengo yezvinhu.
Mutauriri weGrain Millers Association of Zimbabwe, GMAZ, VaGarikai Chaunza, vaudza Studio 7 kuti vakaisa chikumbiro neMuvhuro kugurukota rinoona nezvemaindasitiri, VaMangaliso Ndhlovu, vachivazivisa kuti vave kuwedzera mutengo we10 kg yeRoller meal nezvikamu zvinodarika makumi mashanu kubva muzana.
Hupfu hwatotanga kutengesa nemadhora gumi nemana kwete gumi rerimwe sezviri kutaurwa neGMAZ
Izvi zviri kuuya apo vanhu vakawanda vari kugunun’una nekukwira kwemutengo wechingwa kubva pamadhorammaviri nemakumi mashanu kana kuti RTGS 2.50 dollars kusvika pamadhora matatu nemakumi mashanu kana kuti 3.50 RTGS dollars.
Asi munyori mukuru weZCTU, VaJaphet Moyo, vanoti kuti mushandi wepasi pasi kuti akwanise kurarama anoda mari inosvika mazana matanhatu emadhora ekuAmerica.
Kutanga neMuvhuro Hurumende yakawedzera zvishoma mari iri kutambirwa nevashandi vayo. Mushandi wepasi pasi ava kutambira madhora mazana matanhatu emadhora kana kuti 600RTGS.
Mutungamiri wesangano revarairidzi reAmalgamated Rural Teachers Union of Zimbabwe, VaObert Masaraure, vanoti mari yavakawedzerwa haikwane zvachose.
Zimbabwe National Statistics Agency kana kuti Zimstat inoti kukwira kwemutengo wezvinhu kana kuti inflation kwasvika pazvikamu makumi matanhatu nematanhatu nezviga zvisere kubva muzana kana kuti 66.8%.
Nyanzvi munyaya dzezvehupfumi, VaTendai Biti, vanoti zviri kuitika munongedzo wekuti zvinhu hazvina kumira zvakanaka panyaya yemitengo.
Chiri kushamisawo nyanzvi munyaya dzezvehupfumi inyaya yekuti panguva ino inenge ichitengeswa fodya, dhora rekuAmerica rinenge riri pari nani asi gore rino zvinhu hazvina kumira zvakanaka.
Vari kutengesa mari pamukoto vari kutengesa zana remadhora ne mazana mana nemakumi manomwe paTransfer kana mari inoiswa munharembozha
VaBiti vanoti nyaya yehuori ndiyo yapa kuti zvinhu zviite manyama amire nerongo.
Mafuta ekufambisa dzimotokari ari kunetsa kuwana ukuwo hurumende iri kutatarika kuwana marti yekutenga zvinhu zvakaita segorozi.
Gurukota rezvemhando dzemoto, Doctor Joram Gumbo, vanoti mafuta ekufambisa dzimotokari arimo munyika kumatura eNOCZIM asi RBZ haisi kuvawanisa mari yekuti vatenge.
Kumatura anochengeterwa gorosi rinenge ratengwa neZimbabwe kunze kwenyika kuBeira, Mozambique, vakuru vemunyika iyi vanoti Zimbabwe inofanira kubvisa gorosi rayo ragarisa.
Asi Reserve Bank of Zimbabwe iri kutatarika zvekare kuwana mari iyi.
Kunyange zvinhu zvakaoma kudai, gurukota rinoona nezvemari, Muzvinafundo Mthuli Ncube, vanoti inflation ichatanga kudzika muna Gumiguru.
Asi nyanzvi munyaya dzezvehupfumi dzinoti izvi zvinhu zvakaoma kuona zvichiitika nemamiriro akaita zvinhu muZimbabwe.
Chikwata cheZimbabwe Warriors chiri kutarisirwa kutamba mutambo wacho wekutanga mumakwikwi eCOSAFA Cup nemusi weSvodo uye chiri kusimuka munyika mangwana.
Asi zimbabwe haina vatambi vana vari kutarisirwa kubatana nevamwe muharare nhasi vasati vasimuka kuenda kuSouth Africa vanoti Knowledge Musona, Khama Billiat, Tino Kadewere naCosta Nhamoinesu.
Zimbabwe yakasimudza mukombe uyu kashanu nekudaro iri kutangira padanho repamusoro re Quarter Final. Ichatamba nenyika inenge yakunda muGroup B mune nyika dzakaita seBotswana, Angola, Malawi ne Mauritius.
South Africa inova iri kuitirwa mitambo iyi ichatamba mumaQuarter Finals neanenge akunda mugroup A umo mune Comoros islands, Mozambique, Madagascar ne Seychelles.
Mamwe maQuarter Finals anenge ari pakati peZambia yakatora mukombe muna 2015 neNamibia kochizoti Swaziland neLesotho. Gore rapera Zimbabwe ndiyo yakasimudza mukombe uyu.
Dare reSenate remu America rakawana neChina mutungamiri wenyika iyi, Va Donald Trump, vasina mhosva pamhosva mbiri dzavanga vachipomerwa.
VaTrump vakaponeswa munyaya idzi nenhengo dzebato ravo re Republican Party, idzo dzakavhota dzichiramba kuti vawanikwe vaine mhosva.
Nhengo imwe chete yebato iri, Va Mitt Romney, ndivo chete vakavhotera kuti VaTrump vawanikwe vaine mhosva.
Nhengo dzose dzebato reDemocratic Party dzakavhotawo dzichiroverera Va Trump nemhosva, asi dzaive shoma zvichienzaniswa nenhengo dze Republican Party dzakavhotera kuti VaTrump vasawanikwe vaine mhosva.
Nyanzvi munyaya dzematongerwo enyika, uye vachidzidzisa pa Malone University ku Ohio, Dr Moses Rumano, vanoti zvirinkutika muAmerica zvakanaka sezvo zvichibatsira kuti dzimwe nyika dzakadayi seZimbabwe dzidzidze kukosha kwakaita hutongo hwejechetere.
"Tinowona kuti muno muAmerica vadare vanobvumidzwa kutaura zvavanoda pamusoro pemutungamiri wenyika vasingatye kuti pane zvichazoitika kwavari kana vachinge vataura pfunga dzavo," Dr Rumano vaudza Studio7.
Zvimwe zvizvarwa zveZimbabwe zvinogara kunze kwenyika zviri kubatsira kurwisa dambudziko rechirwere chekorera kuburikidza nekutsvaka mari yekubatsira vanhu kuZimbabwe kuitira kuti varwise chirwere ichi.
Mari iri kuunganidzwa iyi ndeyekutenga mvura yakachena kuZimbabwe ichipihwa vanhu sezvo mvura yakachena iri kunetsa zvikuru muHarare nedzimwe nzvimbo.
Kusvika pari zvino vanhu vanosvika makumi maviri nemumwe vafa nechirwere chekorera, uye vanhu vanodarika zviuru zvitatu vabatwa nechirwere ichi.
Mumwe wezvizvarwa zveZimbabwe izvi, VaFreeman Chari, avo vanogara ku Ohio muAmerica, vanoti zvinovarwadza kuti mishonga inodiwa kurapa nekudzivirira chirwere ichi haisi kuwanika nyore munyika.
Vanotiwo mimwe mishonga inopihwa vanhu zvechimbi chimbi kana vabatwa nechirwere chekorera haisisina simba rekumisa chirwere ichi.
Kana munhu achinge abatwa nechirwere ichi, mishonga yaanotanga kupihwa ma Ciprofloxacin neCefriaxone, ayo anonzi haasi kushanda pakorera iri kubata vanhu muHarare.
Naizvozvo, VaChari vanoti vari kuunganidza mari yekuti vanhu vabatsirike mukurwisa chirwere ichi.
“Takangofunga kuti isusu nevamwe vedu tiri kuno kuAmerica, chii chatingakwanisa kuita kuitira kuti tibatsire vari kumusha. Takaona kuti chekutanga vanhu vanoda mvura tikatanga kufona fona kuZimbabwe tichitaura nemakambani akasiyana siyana anogadzira mvura,” VaChari vaudza Studio7.
“Vamwe vaititi vanokwanisa kutipa mvura asi zvekutakurisa ndipo pasina. Saka takaedza kutsvaka mabhauza kuti patinopiwa mvura yamahara tonoisa kuvanhu, tichivapavo mapiritsi anochenesa mvura.”
VaChari vanoti chinangwa chavo ndechekuunganidza mari inosvika zviuru gumi zvemadhora kuti vabatsire varombo nemvura nemishonga yekurwisa korera kuZimbabwe.
Nzvimbo dzanyanyobatwa nekorera muHarare muHarare mumisha yeGlen Vierw neBudiriro, pamwe nenzvimbo dziri mumatunhu eMasvingo, Manicaland, neMidlands.
Gurukota rezvehutano, VaObediah Moyo, vakazivisa neChitatu kuti vanhu makumi maviri nemwe chete vakange vafa nechirwere chekorera.
Mutungamiri weMDC, VaNelson Chamisa, vakashanyira neChitatu musha weGlen View vachiona varwere vakabatwa nekorera.
Korera yakambonetsa zvakare muna 2008 vanhu vanodarika zviuru zvina vakafa nechirwere ichi munyika yose.
Sangano rinomiririra varairidzi, re Progressive Teachers Union of Zimbabwe (PTUZ), rinoti ragumbuka zvikuru negurukota rinoona nezvemari, VaMthuli Ncube, avo vanonzi vakapamhidzira mari kune vamwe vakuru vakuru vanoshanda muhurumende asi pasina chavapa varairidzi.
Mutungamiriri wesangano iri, Doctor Takavafira Zhou, vaudza Studio 7 kuti varairidzi vakagara vasingabvumi kuti hurumende haina mari.
Vati chave kudiwa nesangano ravo ndechekuti hurumende ibudise pachena mari inotambirwa nevashandi vese vehurumende sezvo zviri pachena kuti hurumende inopa vamwe mari ichinyima vamwe.
Doctor Zhou vati sangano ravo riri kukurukura nyaya yekuti varairidzi vaende kubasa zuva rimwe chete pasvondo, kwete mazuva matatu seavari kushanda ikozvino vachiti varairidzi havana mari yekuendesa kubasa.
Public Accounts Committee is worried by Sakunda Holdings’s failure to testify during Parliament’s enquiry into more than US$5 billion unauthorized expenditure in 2017 and 2018.
MC - Komiti yeparamende inoongorora mashandisirwe emari yehurumende, yePublic Accounts Committee, nhasi yashora kuita kwekambani yeSakunda Holdings nekutadza kumira pamberi payo kuti ipindure mibvunzo pamusoro pekunonzi kusashandiswa zvisina mvumo kwemabhiriyoni mashanu emadhora muna 2017 and 2018 emari yeCommand Agriculture.
Kambani yeSakunda Holding yakabhadharwa mari inodarika bhiriyoni remadhora pamakore maviri aya uye nhasi yange ichifanira kupa humbowo kukomiti yePublic Accounts iyo inotungamirirwa naVaTendai Biti kuti yakabhadharwa sei uye kuti mari iyi yakashandei.
Asi vanoona nezvekufambiswa kwebasa mukambani yeSakunda VaMberikwazvo Chitambo, vanyora tsamba kukomiti iyi vachiti, mukuru wekambani yavo anove zvekare chimwe chipangamazano chemutungamiri wenyika VaEmmerson Mngangagwa, VaKudakwashe Tagwirei, vanoda kuzopa humbowo pachavo asi vange vasingakwanise kuuya sezvo vange vari kunze kwenyika.
VaChitambo vakumbira komiti iyi kuti inyore mubvunzo yainoda kubvunza VaTagwirei vachiti izvi zvichaita kuti pavanouya kuzosangana nekomiti iyi vasatore nguya yakareba.
Asi VaBiti nekomiti yavo vashora kuita kwaVaChitambo, VaTagwirei nekambani yavo yeSakunda vachiti zvavaita izvi kusvora nekuzvidza paramende.
VaBiti vanoti kana Sakunda iri kambani yemandorokwati inofanira kupa hombowo hunodiwa neparamende zvisinei nekuti VaTagwirei varipo here kana kuti kwete.
Vati vave kutarisira kuti Sakunda iuye kuparamende kuzopa humbowo nemusi weChishanu zvisinei nekuti VaTagwirei varipo here kana kuti kwete.
Mukuru wesangano reZimbabwe Democracy Institute, Doctor Pedzisayi Ruhanya, vaudza Studio 7 kuti VaTagwirei vanozvidza paramende nekuti vanoshanda nevakuru vakuru muhurumende.
Vaenderera mberi vachiti komiti yaVaBiti inofanira kuburitsa pachena huwori hwese hunonzi huri kuitwa kuti vanhu vazvionere kuti hurumende haisi kurwisa huwori sekutaura kwainogara ichiita.
Vanoongorora nyaya dzehupfumi vakazvimirira, VaMasimba Manyanya, vaudza Studio 7 kuti hapana chinoshamisa pane zvinonzi zviri kuitwa naVaTagwirei vachiti ndosaka hupfumi hwenyika hwapara.
Hatina kukwanisa kubata VaTagwirei parunhare kuti tinzwe divi ravo pane zvavari kupomerwa izvi.
VaBiti vazivisawo kuti nemusi weChishanu vachanzwawo kubva kumunyori webazi rezvemari,VaGeorge Guvamatanga, nevamwe vakuru vakuru mubazi iri.
Zvichakadai VaBiti nekomiti yavo vazivisa kuti kambani yeFert, Seed Grain kana kuti FSG yave kuzopawo humbowo kukomiti yavo musi wa22 Mwedzi mushure mekunge komiti yatora danho rekuti kambani iyi isungwe nenyaya yekuzvidza paramende.
FSG yakabhadharwa mari inodarika mazana matanhatu emamiriyoni emadhorwa muna 2017 na 2019 pasina mvumo yeparamende sezvinotarisirwa pamutemo pakushandiswa kwemari dzehurumerumende.
Mamwe makambani achapa humbowo musi uyu anosanganisira, Pedstock neCroco Motors.
Komiti iyi ichapedza ongororo yavo nekubvunzurudza kambani yeGrain Marketing Board musi wa25 mwedzi uno.
Kwemwedzi mitatu yapfuura, komiti iyi iri kuongorora makambani akawanda zvichetevera gwaro rakaburitswa nemahofisi aAuditor General rinoratidza kuti mari inodarika mabhiriyoni mashanu emadhora yakashandiswa pasina mvumo yeparamende muna 2017 na2018.
Komiti yakatobvunzurudza Reserve Bank of Zimbabwe, bazi rezvekurima nemamwe makambani akabhadharwa mari idzi nehurumende.
Mari yese iyi yakashandiswa pazvirongwa zveCommand Agriculture nePresidential Input Scheme. Asi vachitaura nebepanhau reHerald, VaGuvamatanga vakati hurumende yainge yapa homwe yecommand agriculture mari inosvika bhiriyoni imwe chete chete kubva muna 2016.
Vakara,ba kuti Sakunda yakapihwa mabhiriyoni matatu. Asi izvi handizvo zviri kubuda mukomiti yaVaBiti inoti mari dzakashandiswa dzakawanda uye pane mhute panyaya yekuti mari iyi yakashandiswa sei.
Amai Vimbayi Tsvangirai Java, mwanasikana wamuchakabvu Morgan Tsvangirai avo vakashaya kuchipatara cheWest End Clinic muHarare nemusi weChitatu vave kutarisirwa kuvigwa nemusi weChina kuGlen Forest Memorial Park muHarare.
Vachitaura kuStrathaven muHarare uko kuri kuchemerwa mudzimai wavo, VaBatsirai Java, murume waAmai Tsvangirai Java vaudza vanhu vange vakaungana vachivachema kuti vacharadzikwa muHarare.
VaJava vatiwo mutumbi wemudzimai wavo uchaendeswa kunzvimbo yavaimirira mudare reparamende yeGlenView South mangwana kuti unoonekana nevanhu.
Mashoko aya atsinhirwa nemutauriri wemhuri yaVaTsvangirai, VaManase Tsvangirai vanova babamunini wemufi kuti vari kutevera zviri kuitwa nevakuvasha vavo.
Vachitaurawo parufu apa, mutungamiri webato reMDC VaNelson Chamisa vati vari kurwadzikana nerufu urwu.
VaChamisa vati panofanira kunge paine kubatana munyika mukuchema Amai Tsvangirai Java nekuti ndicho chainge chiri chido chavo.
Mutungamiri wenyika VaEmmerson Mnangagwa vatumirawo mutevedzeri wegurukota rezvevarwiri vehondo yerusungunuko VaVictor Matemadanda kuti vava miririre parufu apa.
VaMatemadanda vaudza nhepfenyuro yeZBC kuti VaMnangagwa vavimbisawo kuita zvose zvavangaite kubatsira mhuri yemufi. VaMnangagwa vakatumirawo mashoko enyaradzo padandemutande ravo reTwitter nezuro.
Amai Tsvangirai Java avo vange vave nemakore makumi matatu nematanhatu ekuberekwa vakakuvara zvakaipisisa mutsaona yakaitika musi wa14 Chivabvu, vamwe vanhu vaviri vainge vari mumotokari iyi VaPaul Rukanda naVaTafadzwa Mhundwa vakabva vashaya musi uyu.
Vanhu vakaungana paNumber 2 Lyndhurst Close, Strathaven muHarare.
Sangano rinomirira varairidzi vemukaruwa, reAmalgamated Rural Teachers Union of Zimbabwe, ARTUZ, rinoti nhengo dzaro hadzisi kuenda kumabasa kwemazuva matatu kutanga neMuvhuro uno.
Mutungamiri wesangano iri, VaObert Masaraure vanoti chavari kuda chete ndechekuti hurumende ivape mihoro inoita kuti vakwanise kuchengeta mhuri dzavo.
VaMasaraure vanoti pari zvino varairidzi vave kutambiriswa mari iri pasi pasi kwazvo pamwedzi zvichienzaniswa nepasi rose, vachiti yakaenzana nemadhora makumi manomwe nemashanu emari yekuAmerica, asi vachida madhora mazana mashanu ekuAmerica pamwedzi kuti vararame.
Rimwe sangano revarairidzi, reProfessional Educators Union of Zimbabwe rakatozivisawo kuti richabatana neARTUZ mukuramwa mabasa uku.
"Tiri kufara nekuti vamwe vadzidzisi vasiri nhengo dzedu vajoinha, and tazvipira kuti tichange tichivapa ma legal services mahara kuti hurongwa hwekuramwa mabasa uhwu huenderere mberi," VaMasaraure vanodaro.
Asi rimwe sangano revarairidzi, reProgressive Teachers Union of Zimbabwe, PTUZ, iro raimboti nhengo dzaro dzicharamwawo mabasa panotanga mwedzi uno, rinoti raona zvakakodzera kuti rimbotanga rapa mukana kunhaurirano uye kuona kuti vimbiso yehurumende yekuwedzera mihoro yevashandi vayo mwedzi uno inoburitsa chii risati ratora matanho.
Munyori wePTUZ VaRaymond Majongwe vanoti ivo pamwe nevamiriri vesangano reZIMTA vari kusangana nekomiti yeparamende inoona nezvevashandi nemabasa pamwe nemutauriri weparamende, VaJacob Mudenda kuti vakurukure nekuvaratidzawo kuti mutemo unoita kuti nyaya dzemihoro dzikurukurwe wakashatira papi.
Panyaya yekuti vanogona kuzonzi nevamwe vanhu vadududza kubva pamashoko avo ekuti vacharamwa mabasa, VaMajongwe vanoti chikuru ndechekuti pasawana vanozovashoropodza mune remangwana kuti vaita zvinhu mukukasika.
“Tiri kuda ku engager government. Nekuti hazvitibatsire kuti nditi ngatitungamirire varairidzi kuti ngatiite strike vozoita turn around kuti makaita explore ma avenue here? Chimwe chikuru futi chiripo ndechekuti iye zvino izvi muri kuziva kuti government yakati inoda kuwedzera mari muna June, handigone kuti titi vanhu ngatiende ku strike tisina kutanga tanyatsoona confirmation yekuti June wacho muneyi munhava yaanayo,” VaMajongwe vanodaro.
Dare reSupreme Court rati richazotura mutongo waro panguva yarisina kutara pachikumbiro chasvitswa kudare iri nenhengo dzeMDC dzakabatwa nemhosva yekuponda mupurisa mumusha weGlen View muna 2011.
Vachisvitsa chikumbiro kudare iri chekuti mutongo wakapihwa VaTungamirai Madzokere, VaLast Maengehama, VaPhineas Nhatarikwa pamwe naMuzvare Yvonne Musarurwa, wekuti vapike makore makumi maviri vari mujeri, gweta revasungwa ava, Amai Beatrice Mtetwa, vati dare repamusoro rakakanganisa parakavawana vaine mhosva.
Amai Mtetwa vati kunyange hazvo Muzvare Musarurwa vakaburitswa mujeri mushure mekunzwirwa tsitsi nemutungamiri wenyika zvakange zvisingakodzere kuti vabatwe nemhosva kubva pekutanga sezvo vati mapurisa akapa hufakazi pakutongwa kwenyaya iyi mudare repamusoro akapa humbowo hwakasiyana.
Amai Mtetwa vati hufakazi hwemapurisa aya hwakasiyana nezviri mumutongo waVaChinembiri Bhunu avo vakatura kuti hufakazi hwese hwakapihwa nemapurisa hwakanga hwakafanana zvairatidza kuti vasungwa ava ndivo vakakonzera kufa kwemupurisa, VaPetros Mutedza, pane rimwe bhawa riri mumusha weGlen View muno muHarare muna 2011.
Amai Mtetwa vati dare repamusoro harina humbowo hwarakapihwa nevafakazi hunoratidza kuti chii chaizvo chakaitwa nemumwe nemumwe pavasungwa ava chinoratidza kuti ndivo vakauraya VaMutedza.
Vati panzvimbo yemabhizimusi apa pakange paine vanhu vakawanda vaizvifambirawo saka nokudaro zvinoshamisa kuti hapana kana munhuwo zvake akauya kudare kuzopa hufakazi hwekuti akaonawo kana munhu mumwechete zvake pavasungwa ava achiita mhirizhonga ingave yakakonzera kufa kwaVaMutedza kunyange hazvo mapurisa akambenge audza dare kuti vasungwa ava pavaikumbira mukana wekubhadhara mari yechibatiso kuti pane veruzhinji vakawanda vaifanira kuzopa hufakazi hwekuroverera vasungwa.
Zvataurwa naAmai Mtetwa mudare zvatsinhirwa naVaCharles Kwaramba vanove rimwe remagweta evasungwa ava.
Asi gweta rehurumende panyaya iyi, VaFungai Nyahunzvi, vaudza dare kuti hapana chakakanganiswa nemutongi wedare vachiti mutongi akashandisa mutemo sezvauri uye humbowo hwakasvitswa mudare pakutongwa kwenyaya iyi, hunoratidza kuti vasungwa ava ndivo vakakonzeresa kufa kwaVaMutedza.
VaNyahunzvi vati VaNhatarikwa kunyange hazvo vainge vasipo pakarohwa VaMutedza vakafa, kutakura kwavakaita vamwe vevasungwa vakange votiza panzvimbo yakaparirwa mhosva kunoburitsa kuti vaive nerimwe nevasungwa vakabatwa nemhosva ava.
VaNyahunzvi varamba kutaura neStudio7 vachiti havabvumirwe nemutemo webasa ravo kutaura nevatori venhau.
Vatongi vedare reSupreme Court vatatu vanga vachiti Amai Elizabeth Gwaunza, Amai Susan Mavhangira pamwe naAmai Rita Makarau vati vachazotura mutongo wavo pazuva ravasina kutara.
Zvichakadai, Muzvare Musarurwa, avo vauya kuzonzwa nyaya iyi, vaudza Studio 7 kuti mwoyo wavo unorwadza pose pavanoenda kunoona vavakange vakasungwa navo kujeri.
Munyori mukuru muMDC inotungamirwa naVaNelson Chamisa, VaCharlton Hwende, vaudzawo Studio7 padare apa kuti sebato vari kushushikana zvikuru kuti nhengo dzebato dziri kushungurudzirwa mhosva yavanoti hadzina kutara.
VaMaengehama nevamwe vavo vakatongerwa kuti vagare mujeri kwemakore makumi maviri mushure mekubatwa nemhosva yekuponda VaMutedza.
Vasungwa ava vakanga vari makumi maviri nevasere asi vamwe vavo vakawanikwa vasina mhosva.
Pakutongwa kwenyaya iyi, vasungwa ava vakati vaishungurudzwa zvine chekuita nezvematongerwo enyika vachiti havanei nekufa kwakaita VaMutedza.
Padare panga paine hutungamiri hweMDC hwanga huchisanganisira mumwe wevatevedzeri vemutungamiri webato iri, Amai Lynette Karenyi Kore, mutevedzeri wemunyori anoona nezvekudyidzana nedzimwe nyika, VaDouglas Mwonzora, munyori anoona nezvemitemo mubato iri, VaInnocent Gonese, nevamwe.
Mari inodiwa nemhuri ine vanhu vashanu inonzi yakakwira nezvikamu gumi nezvinomwe kubva muzana mumwedzi waKukadzi kubva pamadhora zviuru zvina nemazana mana nemakumi mapfumbamwe nemaviri mumwedzi waNdira kuenda pamadhora zviuru zvishanu nemazana maviri nemakumi mapfumbamwe nematatu.
Izvi zvakaziviswa neZimbabwe Statistics Agency, Zimstat, iyo inoti mari yechikafu chete yaidiwa nemunhu mumwe chete mumwedzi waKukadzi yaiita madhora mazana mana negumi nemapfumbamwe, kuchitiwo mari yemuhoro yaidiwa nemunhu mumwe chete ichiiswa pamadhora chiuru nemakumi mashanu nemapfumbamwe.
Nyanzvi mune zveupfumi vachishanda vakazvimirira, VaMasimba Kuchera, vanoti kukwira kwemari inodiwa nemhuri yevanhu vashanu uku kwakanyanya kukonzerwa nekukwira kwemutengo wedhora rekuAmerica muna Kukadzi, izvo zvakazokwidzawo mitengo yezvinhu, zvikuru zvekudya.
VaKuchera vanotiwo zvinhu zvakanyanya kukwidzwa mitengo zvinosanganisira upfu, mafuta, tsvigiri nenyama.
VaKuchera vanoti nekuda kwedambudziko reCoronavirus iro rakakonzera kuti vanhu vasabvumidzwe kufamba, vakawanda vezvitoro vakakwidza mitengo yezvonhu mumwedzi waKurume, izvo zvakaitawo kuti mari inodiwa nemunhu mumwedzi uyu ikwire kubva yemuna Kukadzi.
Sangano rinorwira kodzero dzevanhu, reHuman Rights Watch, rinoti zvinhu hazvina kumira zvakanaka munyaya dzekodzero dzevanhu zvichitevera kurohwa kuri kuitwa vanhu nemauto.
Kune kushungurudzwa kwevanhu kwakanyaya mushure mesarudzo dzakaitwa svondo rapera vanhu vachiti vari kurohwa nemasoja mudzimba dzavo pamwechete nemunzvimbo dzekutandara semumabhawa.
Vachibva kunoona varwere vakakuvadzwa mumhirizhonga, mukuru weHuman Rights Watch kuchamhembe kwe Africa, VaDewa Mavhinga, vaudza Studio7 kuti hurumende iri kushungurudza nekutsvaka vatungamiri vemapato anopikisa vakaita saVaTendai Biti nevamwe vavo mu MDC Alliance.
“Sesangano reHuman Rights Watch, zvatawana ndezvekuti mauto akapfeka mbatya dzebasa vakambambashira zvombo nepfuti vaingosvika pabhawa kana panzvimbo yekutandara votanga kurova vanhu; dzimwe nguva vachitaura kuti makavhota zvisiri izvo.
“Nezuro, motokari yaVaTendai Biti yakaridzirwa pfuti nevanhu vakange vari mumotokari isina manhamba vachitoda kuti vauraye VaBiti asi VaBiti vakange vasiri mumota iyi,” vadaro VaMavhinga.
Hurumende iri kuramba mashoko aya ichiti Havana kumboona kana kunzwa pamusoro pemauto ari kurova vanhu.
“Tinokuridzira hurumende yeZimbabwe kuti kana vachiti kune ‘new dispensation’ ngavaitewo saizvozvo vamise vanhu vanonzi vane pfuti vanofamba munharaunda vachitsvaka vanhu vezvematongerwo enyika,” VaMavhinga vaudza Studio7.
“Nemhaka yeiko nyaya idzi dzekurohwa nekupondwa kwevanhu dzangozotanga mushure mesarudzo?”
Gurukota rezvekudyidzana nedzimwe nyika, VaSibusiso Moyo, vakaudza bepanhau reHerald kuti hurumende haina ruzivo rwekurohwa kuri kuitwa vanhu kuKuwadzana neku Dzivaresekwa.
Vanhu makumi mana nevana vafa munjodzi yemumugwagwa mambakwedza nhasi kuNyamakate mumugwagwa unobva kuHarare uchienda kuLusaka, Zambia.
Makumi mana nevatatu vevanhu vafa ava vafira paitikira tsaona iyi, munhu mumwe chete akazofira kuchipatara cheParirenyatwa China masikati.
Vamwe vanhu vanosvika makumi matatu vakuvara patsaona iyi.
Vazhinji vevakuvara vari kurapwa pachipatara cheChinhoyi neKaroi.
Mumwe wevapona mutsaona iyi, VaTapiwa Sande, vati tsaona iyi yaitika apo bhazi reKing Lion iro ranga richibva kuHarare richienda kuLusaka, Zambia, ranga richimhanya zvakapfuura mwero ndokuputika vhiri rekumberi ndokubuda mumugwagwa ndokusvikorovera pamuti.
VaSande vati vakamboedza nevamwe vavo kuyambira mutyairi webhazi kuti ari kumhanya zvakanyanyisa vari muBanket asi vanoti mutyairi akaisa zvimiti munzeve.
VaSande vati pabheuka bhazi ivo neshamwari yavo vakwanisa kubuda nepamusoro pebhazi panga pabooka ndokuzoyamurawo mamwe madzimai vaviri.
Mutauriri wemapurisa, Amai Charity Charamba, vanoti tsaona iyi yakaitika neChitatu manheru.
Asi vamwe vevanhu vakapona mutsana iyi vaudza Studio7 kuti tsaona iyi yakaitika mambakwedza eChina.
Mitumbi yose yevafi yaiswa muimba inochengeterwa vafi pachipatara chemuChinhoyi.
Hama dzevafi dzaungana pachipatara vachitarisa nekuzivisa mapurisa hama dzavo kana vachinge vadziziva.
Mumwe wevawana hama yavo, VaBenard Chareka, vati chinonyanya kuvarwadza ndechekuti vakakwidza sekuru vavo bhazi manheru muBanket asi vazofonerwa vachinzi vaita tsaona yemumugwagwa kweve kuedza.
Gurukota rezvedunhu reMashonaland West, VaFaber Chidarikire, vati dunhu ravo rinoshushikana nehuwandu hwevanhu vafa vachiti vanoita zvemitemo vanofanirwa kuomesera zvakanyanya vose vanotyora mitemo. yemumigwagwa.
VaChidarikire vati kana zvichibvira mabhazi anofanirwa kurambidzwa kufamba manheru sezvakaitwa motokari dzinotakura zvinorema.
Gore rakapera mwedzi uno, rimwe bhazi reKing Lion rakaita tsaona kudivi rekuZambia rikauraya vanhu vatanhatu.
Vazhinji vevanasikana vechidiki vari kutengesa muviri yavo vanonzi vakatadza kupedza chikoro nekuda kwehurombo.
Zvononziwo vazhinji vavo vari kutanga zvepabonde vasati vasvika makore gumi nematanhatu ayo anotarwa nemutemo.
Vanasikina vakawanda vari kutadza kuenderera mberi nedzidzo vari kupedzisira voita chifambi kuitira kuti vakwanise kurarama sezvo zvinhu zvisina kumira zvakanaka munyaya dzehupfumi.
Dambudziko iri riri kuramba richikura sezvo munyika musina mabasa, vabereki vakawanda vachitadza kuriritira mhuri dzavo.
Amai Monica Zhou vanotungamirira vechidiki murimwe remasangano eMethodist Church muHarare.
Amai Zhou vanoti hurumende ikasachengetedza vechidiki varombo, hondo yekupedza denda reHIV/Aids panozosvika gore ra2030 haibudiriri.
Mumwe mugari wemuHarare ari kushushikana nedambudziko iri, VaItai Madzivaidza, vanoti hurumende inofanirwa kubatsira vana vanotambura kuitira kuti varambe vari muzvikoro.
Tsvakiridzoyakaitwa neZimbabwe National Council for the Welfare of Children ichishanda nemamwe masangano yakaburitsawo dambudziko rinotarisana nevanasikana vari kusiya chikoro nekuda kwehurombo.
VaMaxim Murungweni, avo vanoshanda nesangano iri, vanoti tsvakiridzo yavo yaitarisa zviri kupa vechidiki kuti vatengese miviri yavo, makore avaive nawo pavakatanga kuita izvi, pamwe nekuona kuti vechidiki ava vane ruzivo here nezvekuzvidzivirira kuHIV/AIDS.
VaMurungweni vanoti tsvakiridzo iyi yakabudisawo kuti pamadzimai echidiki anorarama nekuita zvepabonde, zvikamu makumi matatu nezvishanu kubva muzana, vakatanga kuita zvebonde vasati vadarika makore gumi nemasere.
VaMurungweni vanotiwo zvikamu makumi masere nechimwe kubva muzana zvemadzimai echidiki anotengesa miviri yavo, vakapinda mubasa iri nekuda kwehurombo, izvo zvakavatadzisa kuenderera mberi nedzidzo.
Studio7 haina kukwanisa kunzwa kuhurumende kuti seyi iri kutadza kubatsira vana vechikoro vanotambura pasi pechirongwa che Basic Education Assistance Module (Beam).
Asi nyanzvi munyaya dzehupfumi dzinoti chirongwa che Beam chiri kutadza kubudirira nepamusana pekutadza kuronga kwehurumende, uye huori hwatekeshera munyika, zvikuru mumapazi ehurumende.
Kudzamara nyaya iyi yagadziriswa, vanasikana vakawanda vacharamba vachionekwa vari mumigwagwa husiku vachitsvaga varume vanovabhadhara mari dzepabonde, izvo zvinodzikisa hunhu hwavo, pamwe nebudiriro yakanaka yenyika.
Ruzhinji rwunotevera mutambo wenhabvu rune chivimbo chekuti chikwata chavo chemaWarriors chichakunda mumutambo wavo wekutanga we2017 Africa Cup of Nations.
Chikwata ichi neSvondo chiri kusangana nemaDesert Foxes ekuAlgeria muStade de Franceville Stadium mumutambo uyo vanofanira kukunda kuti vachenese nzira yavo yekusvika mumakota fainari emakundano ezvikwata gumi nezvitanhatu aya.
Kunyange hazvo vekunze vasiri kupa maWarriors mukana mumutambo uyu, vakawanda munyika vane chivimbo chekuti chikwata ichi chichatora mapoinzi matatu, vachiti ivo kana zvatoomesesa, maWarriors anobuda nepoindi imwe chete.
Nhengo yeZimbabwe National Soccer Supporters Association, VaElliot Zhanje, vanoti vachitarisa matambiro anga achiita maWarriors munzira yekuenda kuGabon uku, Algeria inodamburwa.
Muteveri wechikwata cheHarare City, VaSimbisai Kadewere, vanoti Zimbabwe iri kurova Algeria yozotevera neTunisia munzira yavo yekuenderera mberi mumakwikwi aya.
Nhengo yeWarriors Fan Club, VaRichard January, vanoti zvibodzwa ndizvo zvakakosha mumutambo uyu kwete kutambira kufadza vanhu.
Algeria neZimbabwe zvakambosangana kuma 2004 Africa Cup of Nations apo maWarriors akakunda 2-1 nezvibodzwa zvakabva kuna mushakabvu Madinda Ndlovu naJoel Luphahla.
Asi Algeria yacho yasanduka zvikuru sezvo yave nevatambi vakawandisa vane mukurumbira kusanganisa Richard Mahrez uyo akatora mukombe we 2016 Africa Footballer of the Year.
Kunyange hazvo Mahrez akatora zvekare mukombe wePlayers Player of the Year muBarclays English Premiership, muteveri wechikwata cheDynamos, VaObert Masvotore, vanoti kana zvikwata zvine vatambi vane mazita zvinoroveka.
Kune vatsigiri venhabvu vakati wandei vakasimuka muHarare nezuro vakananga kuFranceville kunopa rutsigiro kuchikwata ichi vari munhandare.
Vamwewo vasina kuwana rombo rakanaka iri vachange vari muZimbabwe vamwe vacho vachiona mutambo uyu munzvimbo dzekutandarira vachipa maWarriors rutsigiro.
Vamwewo ndivo vari kutarisira kuita mari nemaWarriors nekubheja kuti chikwata ichi chichakunda.
Mumwe mutambo mugungano iri uri pakati peSenegal ne Tunisia.
Vanhu vanorarama nekutengesa mumigwagwa muHarare vari kuchema chema nekupwanywa kwenzvimbo dzavanotengesera kuMbare neHighfield nemapurisa ekanzuru.
Hatina kukwanisa kubata gurukota rezvematunhu VaJuly Moyo kana gurukota redunhu reHarare VaOliver Chidawu kuti tinzwe divi ravo sezvo vange vasiri kudaira nharembozha dzavo.
Asi meya weguta reHarare VaHerbert Gomba vati handivo vatora danho iri asi vakati munyori mukuru weguta achaona kuti vanhu ava vawanirwa pamwe pekutengesera zvivhu.
Mukuru werimwe sangano rinomirira vanotengesa mumigwagwa reVendors Initiative for Social and Economic Transformation kana kuti VISET VaSamuel Wadzai vati havana kunge vasumwa nekanzuru kana hurumende nezvekupwanywa kwemisika iyi. Vati vashungurudzika zvakanyanya nemaitiro aya.
Hurumende inonzi iri kuronga kuendesa vanachiremba vari kuramwa mabasa kumatare edzimhosva senzira yekugadzirisa makakatanwa aripo panyaya dzemihoro.
Sachigaro veHealth Services Board, Doctor Paulinus Sikosana vaudza Studio 7 kuti vanachiremba vari pakuramwa mabasa ava havafanirwe kushandisa nzira dzekubuda mumisangano yavanenge vachiita yekuzeya nyaya dzemihoro kuti vamanikidze hurumende kuvabhadhara mari dzavanoda.
Doctor Sikosana vati nekudaro hurumende yave kuronga kuti ishandise mutemo kumisa kuramwa mabasa uku, vachiti vamwe vevanachiremba vari pakuramwa mabasa vachiri vana vechikoro zvekuti havangaudze hurumende zvekuita.
Asi vakafanobata chigaro chemutungamiri wesangano ravanachiremba reZimbabwe Hospital Doctors Association, Doctor Masimba Ndoro vanoti vanachiremba havasi kuzotyisidzirwawo nenyaya yekuendeswa kumatare, vachiti chinopedza gakava riripo kunge hurumende yanzwa zvichemo zvavo, vogara pasi vawirirana.
Doctor Ndoro vanoti kusaenda kumabasa kwavanachiremba hakurevi kuti vari kuramwa mabasa, asi kuti vari kushaya mari dzekufambisa.
NeMugovera, gurukota rezvehutano, Doctor Obadiah Moyo vakanyora gwaro raikurudzira vanachiremba kuti vadzokere kumabasa nemusi weMuvhuro, Gumiguru 07, 2019, kukundikana kwavo vanenge vatyora chibvurano chavo chebasa zvinozoita kuti vatorerwe matanho.
Asi vanachiremba, kuburikidza nesangano ravo reZimbabwe Hospital Association, raburitsawo gwaro richiti rinosuruwara nemashoko egurukota rezvehutano aya.
Sangano iri rinoti vanachiremba munyika yose vari kutoshushikana nekutambura kuri kuita vanhu munya dzezvehutano, avo vari kutyorerwa kodzero dzavo nemushandirwi uyo rinoti haasi kuteerera zvichemo zvavo.
Mukuru anoona nezvehutano mukanzuru yeHarare Dr Prosper Chonzi varamba mashoko ekuti munyika mune chizvarwa chekuChina chakafa nechirwere checoronavirus.
Dr Chonzi vati ongororo yavakaita yakaratidza kuti chainge chisina chirwere ichi.
Chizvarwa chekuChina chechidzimai ichi chakatanga kurwara chiri kwaMutare chichibva chaenda kuna chiremba wacho wekuChina uyo akati chiende kuWest End Clinic.
Asi vanachiremba pachipatara apa vakabva varamba kumuona vachibva vati aendeswe kuWilkins Hospital uko akafa ari munzira.
Dr Chonzi vanoti kune chimwe chizvarwa chekuItaly chakaendeswa kuchipatara ichi chichiti chairwara asi chakazonzi hachinawo chirwere ichi.
Vanhu vanodarika zviuru zvitatu vafa nechirwere checoronavirus pasi rose uye muAfrica chiri kuSouth Africa, Nigeria, Algeria neEgypt. Vabatwa nechirwere ichi pasi rose vanodarika chiuru zana.
Chikwata cheDynamos chatambidzwa Highlanders mumakundano eChibuku Super Cup.
Uyu ndiwo mumwe wemitambo mikuru miviri yabuda mumubatanidzwa yezvikwa yeChibuku Super Cup yaitwa nhasi masikati mumwe wacho uchisanganisirawo Caps United ne Harare City.  Mitambo iyi iriko musi wa 29 Gunyana. Dynamos neHighlanders dzine nhoroondo yakasimba yekukwidzana asi mubati wehomwe weDembare VaWebster Marechera vanoti vachakunda.  Makepekepe Iri kusangana neHarare City iyo ichangobva kuvatorera murairidzi wavo Lloyd Chitembwe.  Asi maneja weCaps United VaShakesper Chinogwenya vanoti uyu mutambo ndewevarairidzi vaviri Chitembwe wacho neakamutsiva Darlington Dodo.  Mimwe mitambo iri kusanganisira Chicken Inn neManica Diamonds pamwe neZPC Kariba neHwange.  Chikwata chichakunda pakati peMushowani neBulawayo Chiefs chichasangana neNgezi, Black Rhinos ichitamba nevachakunda pakati peYadah ne TelOne.  Munyori mukuru weBlack Rhinos Lieutenant Mabhinginye vanoti varikuda kushandura matambiro avari kuita muligi kuisa kumukombe uyu. Chikwata chichatora mukombe uyu chinobudirira kumirira nyika muCaf Confederation Cup.
Mutungamiri wenyika yeSouth Africa, VaCyril Ramaphosa, nemusi weChina vakadoma nhumwa mbiri kuti dziende kuZimbabwe uko kuri kunzi kwaberekera ingwe kuchityorwa kodzero dzevanhu nehurumende.
Vakadomwa kuenda kuZimbabwe ndevaimbove mutevedzeri wemutungamiri wenyika yeSouth Africa, uye vakambovewo mutauriri wedare reparamende, Amai Baleka Mbete uye gurukota rezvevasori muSouth Africa, VaSydney Mufamadi.
Paitawo ropa rakaipa pakati peZanu-PF neANC zvopa kuti pakandiranwe makobvu nematete.
Vaive mutungamiri wenyika yeBotswana, VaIan Khama, vatiwo vari kushushikana nenyaya iri kupomerwa Zimbabwe yekutyora kodzero dzevanhu.
Mukuru anoona nezvekuburitswa kwemashoko muZanu-PF, VaTafadzwa Mugwadi vanoti sebato reZanu PF vanotambira nemufaro danho ratorwa naVaRamaphosa rekutumira nhumwa vachiti izvi zvichaburitsa pachena manyepo ose anga achiburitswa pamadandemutande ekuti muZimbabwe hamuna kugadzikana, hamuna runyararo.
Asi munyori anoona nezvekudyidzana nedzimwe nyika mubato reMDC Alliance, Muzvare Gladys Hlatywayo, vanoti sebato reMDC Alliance inotungamirirwa naVaNelson Chamisa, vatambira mashoko ari kubva kuSouth Africa ekuti vangabatsira sei matambudziko ari muZimbabwe.
Gurukota rinoona nezvevashandi Amai Sekai Nzenza varamba nyaya yekuti vakapihwa mari yechiokomuhomwe negurukota rezvekushanyirwa kwenyika Amai Prisca Mupfumira avo vari kupomerwa mhosva dzehuori.
Izvi zvinotevera kunonoka kuburitsa gwaro rehuori hunonzi hwakaitika kuNational Social Security Authority kana kuti NSSA kwakaitwa nebazi rinotungamirwa naAmai Nznenza. Kunonoka kuburitsa gwaro iri kwaunza mutauro munyika.
Vachitaura nevatori venhau muHarare nhasi, sachigaro webhodhi reNational Social Security Authority VaCuthbert Chidoori vatiwo gwaro reongororo yakaitwa kuNSSA richabuditswa munguva pfupi iri kutevera
Pambenge paitawo ropa rakaipa pakati pedare reparamande naAmai Nzenza avo vange vachitsika madziro kuti gwaro iri riburitswe sezvo vaiti magweta avo achiri kuripenengura uye vanoda nguva.
Vane ruzivo nezviri kuitika kuNSSA vanoti gwaro iri rinobuditsa pachena kusafambiswa zvakanaka kwemari dzeNSSA.
Zvichakadaro, munyori mukuru weZCTU VaJaphet Moyo vanoti sangano ravo harisi kufara nekunonoka kuri kuitwa kuburitswa kwegwaro reongororo yakaitwa kuNSSA vachiti vave kutoronga zvekukwidza Amai Nzenza kumatare.
Zvichakadai, sachigaro weZACC, Amai Loice Matanda Moyo varamba mashoko ari kutenderera pasocial media ekuti vaimbove gurukota rezvemigodhi, VaObert Mpofu, vasungwa nekomisheni yavo.
Amai Moyo varamba kutaura zvakawanda nezvekuferefetwa kunonzi kuri kuitwa VaMpofu vachiti kana izvi zviri kuitika hazvisi zvinhu zvingataurwe kuvatori venhau.
Vane ruzivo nezviri kuitika kuZacc vanoti VaMpofu vari kuferefetwa nekomisheni iyi nenyaya dzine chekuita nemangoda ekwaChiyadzwa.
Mutevedzeri wemutungamiri wekambani ye US Africa Cybersecurity, Amai Priscilla Mutembwa, vari kukurudzira vabereki kuti vakoshese uye kukurudzira vana vachiri vadiki, zvikuru vanasikana kuti vafarire zvidzidzo zve Science, Technology ne Mathematics (STEM) sezvo kune madzimai mashoma ari kuita mabasa ane chekuita nezvidzidzo izvi.
Amai Mutembwa vakapa kurudziro iyi pamusangano wakarongwa nameya weguta reWashington DC, Amai Muriel Bowser, Muvhuro manheru mugata iri. Vamwe vanyarikani vange vakamirira Amai Bowser vakaudza musangano uyu kuti guta reWashington DC riri mushishi mekuyedza kuwedzera huwandu hweavo vanoita mabasa anoita neSTEM nyaya madzimai uye vari kuda kuwedzera zvirongwa zvinokurudzira zvidzidzo izvi.
Amai Mutembwa vanoti zvakakosha kuti vanhu varemekedze kuchengetedzwa kwezvavano buritsa padandemutanda izvo zvinoitwa pasi pechirongwa che Cyber security sezvo vanhu vazhinji vavekugara vari pamafoni nemacomputer izvo zvinozokwanisa kuti vabirwe zvinechekuita nehupenyu hwavo kana zvisina kuchengetedzwa.
"Vazhinji vanoshandisa nhare mbozha kutumira mari nekuwana mari nezvimwewo vachishandisa technology iyo inofanirwa kunge yakachengetedzwa kuitira kuti makoronyera asazoba zvinechekuita nevanenge vachishandisa nhare kana macomputers kana akadzivirirwa necyber security," Amai Mutembwa vakaudza Marvellous Mhlanga-Nyahuye weVOA.
Zvime zvizvarwa zveZimbabwe zviri kunze kwenyika zviri kukurudzira hurumende kuti igadzirise nekukasika matambudziko akatarisana nenyika mune zveupfumi, zvichiti matambudziko aya ave kuzviita kuti zviwedzere kuremerwa nemutoro wekuchengeta hama neshamwari kumusha.
Mumwe wevana veZimbabwe vari kunze kwenyika vari kuti kusagadzikana kwezvinyu kumusha kwave kuvaomera, ndaAmai Chenaimwoyo Mutambasere, avo vari kuBritain.
Amai Mutambasere vanoti chave kuremedza vakawanda vari kunze inyaya yekuti havachatarisirwa kungobatsira hama neshamwari dzavo chete, asiwo kubatsira veruzhinji kuburikidza nekubatsira mukutsvagwa kwezvinhu zvakawanda zvinosanganisira mishonga yekushandisa muzvipatara zvinorapa veruzhinji.
Vanotiwo vana veZimbabwe vari kunze kwenyika vagara vaine bandiko guru kwazvo mune zveupfumi hwenyika kuburikidza nemari dzavanotumira.
Matambudziko ari kutarisana nenyika pari zvino anosanganisira kukwira kwemitengo yezvinhu, kushaikwa kwemafuta edzimotokari, pamwe nekushaikwa kwemari yekunze.
Amai Mutambasere vanoti chave kudiwa munyika iye zvino kuvandudzwa kwenyaya dzezvematongerwo enyika kuitira kuti vari kunze vave nechivimbo chekudyara mari dzavo munyika.
Vanoti chikuru chave kudiwa ndechekuti vana veZimbabwe vese vabatane vatsvage nzira dzekugadzirisa nadzo matambudziko aya kuitira kuti nyika ifambire mberi.
Mutungamiri wenyika VaEmmerson Mnangagwa nezuro nemusi weChitatu vakatumira gurukota rinoona nezvemukati menyika VaZiyambi Ziyambi kuti ritsanangurure dare kuti sei vakatumira mauto kunodzivirira mhirizhonga muna Ndira.
Bumbiro remutemo rinosungira mutungamiri wenyika kuti asume dare reparamende nechimbi chimbi nezvedanho rekushandisa mauto sezvakaitwa izvi.
VaMnangagwa vange vave nemavhiki matanhatu vasina kuita izvi zvakapa kuti gweta, vari nhengo yeMDC VaInnocent Gonese vanomirira Mutare Central vakumbire dare kuti VaMnangagwa vauye kuzotsanangura kudare kuti sei vakatuma mauto kunomisa kuratidzira.
VaGoneso vati VaMnangagwa havasi pamusoro pemutemo nedaro vanofanira kutsanangurira dare kana vaita zvinhu zvakadai.
Izvi ndizvo zvapa kuti VaZiyambi vauye kudare vachipa zvikonzero zvekuti zvainge zviri pachena kuti mapurisa ainge akurirwa nevanhu vairatidzira ndokusaka vakakumbira kuti mauto apindire.
Masangano anorwira kodzero dzevanhu ari kupomera mauto nemapurisa mhosva yekupfuura vanhu gumi nevanomwe uye kubata mamwe madzimai chibharo. Asi hurumende iri kuramba nyaya iyi ichipomera bato reMDC nevanopikisa mhosva yekuda kuipidigura.
Dare repamusorosoro reSupreme Court neChipiri rapa mutongo wekuti VaNelson Chamisa havasi mutungamiri webato reMDC ari pamutemo.
Mutongo uyu wave kureva kuti Muzvare Thokozane Khupe ndivo vanofanirwa kutungamira bato reMDC iri zvichitevera kushaya kwevaimbove mutungamiri uye vakavamba bato iri, VaMorgan Tsvangirai, kusvika pasarudzwa mumwe mutungamiri.
Mutongo uyu waitwa zvichitevera kupikiswa kwakaitwa naVaChamisa mutongo wakanga wapiwa nedare reHigh Court gore rapera waiti Muzvare Khupe ndivo mutungamiri ari pamutemo.
Dare repamusorosoro iri ratiwo bato reMDC rinofanirwa kuita musangano waro wekongiresi mukati mwemwedzi mitatu wekusarudza mutungamiri ari pamutemo.
Gweta raMuzvare Khupe, Muzvinafundo Lovemore Madhuku, vanoti vatambira nemufaro mutongo wedare uyu.
“Mutongo uyu tautambira zvakanaka nekuti zvataurwa neSupreme Court ndozvatagara tichitaura ku court ikoku. Isu tanga tichitaura tichiti VaKhupe ndivo chete vakaita president pakafa VaTsvangirai nekuti ndivo vakanga vari Vice President vaVaTsvangirai zvichienderana nebumbiro reMDC,” VaMadhuku vanodaro.
Vanoti zvave kureva kuti Muzvare Khupe vanofanirwa kuchitotanga kushandira kumuzinda webato weHarvest House vachironga gadziriro yekuita extra-ordinary congress yebato ravo mukati memwedzi mitatu sezvatarwa nedare.
Vachipawo mashoko avo kuvatori venhau mushure memutongo uyu, vaive sachigaro vebato munguva yaVaTsvangirai, VaMorgen Komichi, vati vachatambira nekutevedzera mutongo uyu zvizere.
VaKomichi vatiwo mutongo uyu unoreva kuti vave kudzorera bato paraive riri muna 2018, zvichireva kuti vese kanga vaine zvigaro panguva iyi vanenge vadzokera pazvigaro zvavo, uye vese vakange vadzingwa mubato kana kumbomiswa kushanda, vadzoserwa mubato zvizere.
Asi mumwe wevatevedzeri vaVaChamisa, VaTendai Biti, vanoti mutongo uyu hauna zvauri kushandura mubato ravo reMDC-Alliance, sezvo VaChamisa vakasarudzwa nevanhu kukongiresi yakaitwa nebato ravo.
“Hatineyi nemutongo iwoyo uyu. Isu tiri vanhu veMDC Alliance inotungamirirwa naVaChamisa, inove party yakafomwa naVaTsvangirai vadaidza mapati six iyo MDC ichizoita yechi seven.
"MDC Alliance yakazozviita bato ndokuenda ku Congress muna May 2019 ndokusarudza vatungamiri vanoti VaChamisa as president, Amai Karenyi-Kore, Vice President; Professor Welshman Ncube, Vice President; Tendai Biti, Vice President; Tabitha Khumalo, chairperson, pamwe nevamwe vatungamiri,” VaBiti vanodaro.
Vanoti Muzvare Khupe vakapinda musarudzo ya2018 semutungamiri webato reMDC-T mushure mekuitawo kongiresi yebato ravo kwavasarudzwa semutungamiri webato pamwe nevamwe vabati vezvigaro.
Panyaya yemidziyo yebato, VaBiti vanoti ivo ndeve MDC Alliance, uye mutongo uyu unongoratidza chete kuti kune vamwe vavanga vachishanda navo nevamwe vari kuda kuona kuti bato ravo raparara, asi vanoti izvo hazvigoneki nekuti ndezvevanuu, uye ndezvaMwari.
VaBiti vanotiwo muzinda webato weMorgan Richard Tsvangirai House kana kuti Harvest House hausi webato reMDC nekudaro haukwanise kutorwa naMuzvare Khupe.
Vakaremara vakawanda munyika vanoti havasi kufara nekuwedzerwa kwakaitwa nehurumende nguva yekuti vanhu varambe vari mudzimba dzavo senzira yekudzivirira chirwere cheCoronavirus icho chauraya vanhu vakwanda pasi rose pamwe nekuparadza hupfumi hwenyika dzakawanda.
Kunyange hazvo vakawanda vevanhu vakaremara vachitsigira danho rakaitwa nemutungamiri wenyika, VaEmmerson Mnangagwa, rekuwedzera nguva yekuti vanhu vagare mudzimba dzavo senzira yekudzivirira kupararira kwechirwere cheCoronavirus, kugara vanhu vakazvivharira mudzimba uku kuri kuita kuti vakaremara, avo vanorarama nenzira dzakasiyana siyana, vatadze kuzviriritira.
Mutungamiri wesangano reNational Council of Disabled Persons of Zimbabwe, Amai Farai Cherera, vanoti kumanikidzwa kuri kuitwa vanhu kuti vagare mudzimba dzavo kuri kusiya nhengo dzesangano ravo dziri parumananzombe, kuburikidza nekushaya cheuviri.
Amai Cherera vanoti kunyange hazvo paine rubatsiro rwuri kupihwa vanhu munguva ino, chokwadi chiripo ndechekuti vakaremara vazhinji havasi kuwana zvinhu zvekuzvidzivirira kuti vasabatwe nechirwere cheCoronavirus, sezvo paine zvipingaidzo zviri kupa kuti vatadze kuwana rubatsiro urwu.
Mumwe wevanhu vasiri kuwana rubatsiro, VaGeorge Mangwiro vekuHatcliff, avo vakaremara uye vachishandisa madondoro, vanotiwo mari dziri kupihwa vanotambura serubatsiro nehurumende kuitira kuti vanhu ava vabatsirike panguva ino,hadzisi kusvika kune vakaremara vakawanda.
Dambudziko riri kusangana naVaMangwiro, idambudziko riri kusanganawo naAmai Pauline Mpotaringwa vekuGlen View, avo vanoshandisa wheelchair pamwe nekupfeka ma pampers.
Studio7 haina kukwanisa kunzwa kubazi rezvekugara zvakanaka kwevanhu kuti seyi vakaremara ava vasiri kuwana rubatsiro kubva kuhomwe yemari inoita mazana matanhatu emamiriyoni emadhora, iyo yakaparurwa nehurumende ichinzi ichashandiswa kwemwedzi mitatu, mukubatsira vanhu vanoshaya.
Va Ceedy Chitsiwah, avo vanoshandisa wheelchair, vanoti vakaremara vakawanda vari kushaya pekubata nekuda kwemaomero akaita zvinhu munguva ino.
"Kumunhu akaremara mabhindauko mashoma, kunyanya usina mari yekuti utange kana kusimudzira projekiti. Ndanga ndichitofunga kuti ma secretarial services ndiwo angaite semunhu asingakwanise kushandisa nhengo dzake dzese dzemuviri. Asi makambani acho nezvikoro zvakavhara," vanodaro VaChitsiwah.
Imwe nhengo yeTracy Nyakupinda Albino Foundation, VaShingirai Nyakupinda, vanoti kunyange hazvo zvakaoma kudai, vakaremara vakawanda vari kuitawo mabhindauko avanokwanisa, kuitira kuti vararame.
Kushayikwa kwe transport kuri kukanganisa vakaremara vakawanda, asi vamwe vari kungoenda kunohodha zvinhu zvavo pamwechete nevamwe. Mapurisa haasi kuzonyanya kuvashungurudza.
Kudzamara mari yerubatsiro iyi vaibata mumaoko avo, vakaremara vakaita saVaNyakupinda, VaMangwiro nevamwe vavo, vacharamba vachitambura vasina rubatsiro rwavari kuwana panguva iyo hurumende iri kuzvirova dundundu ichiti iri kubatsira vose vanotambura munguva ino yeLockdown.
Nemusi weSvondo Zimbabwe yakabatana nedzimwe nyika pasi rose kucherechedza zuva rekutorwa kwenhau zvakasungunuka kana kuti World Press Freedom Day. Zuva iri rakatanga kucherechedzwa gore roga roga musi wa 3 Chivabvu kutanga muna 1993 neUnited Nations kuburikidza nebazi reUNESCO.
Asi gore rino munyori mukuru weUnited Nations VaAntonio Guterres vanoti basa revatori venhau rakanyanya kukosha pasi rino sezvo nyika dzakawanda dziri kurwisa chirwere checoronavirus. VaGutterres vanoti kurwisa chirwere ichi kunoda mashoko echokwadi sezvo vamwe vave kuparidza manyepo.
Dingindira regore rino rakanangana nekuti vatori venhau vashande vasingatye kana kurerekera divi
Mukuru wesangano reUNESCO Muzvare Audrey Azoulay vanoti zvakakosha kuti basa renhau riitwe pasina kupindira kwevezvematongerwo enyika kana vezvemabhizimisi sezvo kuchikanganisa basa iri.
Mukuru weMedia Institute of Southern Africa Zimbabwe VaTabani Moyo vanoti sangano ravo rinofara nedingindira iri vachiti rinotaura zvinhu zvavanogara vachitaura kuti hurumende inofanirwa kukoshesa. Asi vanoti maonero avo ndeekuti hurumende yaVaEmmerson Mnangagwa haisi kuzadzikisa zvainotaura pakusimudzira mabasa enhau kana kufambiswa kwemashoko pasina kumbunyikidzwa.
Chipangamazano musangano reHuman Rights Watch uye vari gweta rinorwira kodzero dzevanhu VaDewa Mavhinga vanoti makore makumi mana nyika yawana kuzvitonga, hurumende ichine basa guru mukusimudzira kodzero dzine chekuita nekutapwa kwenhau kana kufambiswa kwemashoko.
Vanoti kana kuchitariswa Media Freedom Index iyo inotarisa kusununguka kwakaita nyika dzepasi rose munyaya idzi hazvifadzi kuti Zimbabwe inoramba iri pachinzvimbo chiri pasi.
Gweta VaChris Mhike avo vanozikanwa zvikuru mukurwira kodzero dzevatapi venhau vanoti kuvimbisa kwehurumende kuvandudza mitemo ine chekuita nenhau chinhu chakanaka zvikuru asi hurumende iri kunonoka kuita izvi.  Vanoti vanoshushikanawo nenyaya yekuti vatapi venhau vanoramba vachishungurudzwa nemapurisa pamwe nevechiuto kunyanya pakatanga kurudziro yekuti vanhu vagare mudzimba vachiti izvi hazvifanirwe kuitika munyika ine hutongi hwejekerere.
Mumashoko avo ekucherechedza zuva reWorld Press Freedom, gurukota rezvekufambiswa kwemashoko munyika, Amai Monica Mutsvangwa, vanoti hurumende yakazvipira kuzadzikisa zviga zveUnited Nations zvekuti vatori venhau vashande vakasungunuka. Vanoti hurumende iri kutora matanho ekuona kuti vatori venhau vashanda vakasungunuka vachivandudza mitemo yakaita seAIPPA nePOSA. Asi vanoti vatori venhau vacho vanofanirawo kuita basa nemazvo vasingawedzereredze. Vatiwo basa revatori venhau rakakosha zvikuru munguva ino yekurwisa coronavirus sezvo pachidiwa nhau dzechokwadi dzinobatsira vanhu.
Asi mukuru wesangano reZimbabwe Association of Community Radios, ZACRAS, Muzvare Vivienne Marara, vanoti pose panoshungurudzwa vatapi venhau vachiita basa ravo hurumende inofanirwa kubuda pachena ichishora izvi uye kutora matanho akasimba.
Muzvare Marara vanotiwo kunyange hazvo izvi zvakatora nguva chinhu chinofadza kuti munyika mave kuzova nenhepfenyuro dzemunharaunda, vachitiwo nhepfenyuro dzakadai dzakakosha kunyanyanya panguva ino yechirwere checoronavirus.
Vakambove mutapi wenhau uye vari mumiriri weMakonde mudare reparamende VaKindness Paradza vanobvuma kuti Zimbabwe yange yakasarira kumashure pane dzimwe nyika kunyanyanya munyaya dzekutepfenyura. Asi vanoti vari kugutsikana nekuvandudzwa kwemitemo ine chekuita nekutapwa kwenhau vachiti vatapi venhau pachavo vakapiwa mukana wekupa pfingwa dzavo pamitemo iyi.
Asi mutevedzeri wemutauriri webato rinopikisa reMDC VaLuke Tamborinyoka vanoti vatori venhau muZimbabwe vachiri kumbunyikidzwa zvakanyanya.
Mukuru wesangano reGender and Media Connect Amai Abigail Gamanya vanoti nyaya yekuchengetedzeka kwevatapi venhau kunyanya panguva ino yechirwere checoronavirus chinhu chakakosha zvikuru.
Amai Gamanya vanoti pachine rwendo rwurefu panyaya dzekuenzaniswa kwemikana pakati pevanhukadzi nevanhurume mumabasa ekutapwa kwenhu asi vanoti vari kufara kuti zvinhu zviri kushanduka sezvo makambani ane chekuita nekutapa nhau akawanda munyika ave nemitemo inokurudzira kuenzaniswa kwemikana uku.
Zuva reWorld Press Freedom Day rakatarwa nesangano reUnited Nations mugore ra1993 uye rinocherechedzwa pasi rose musi wa3 Chivabvu wega wega.
Pazuva iri vatapi venhau nevemasangano anorwira kodzero dzavo vanowanzoungana munzvimbo dzakasiyana-siyana kucherechedza zuva iri asi izvi hazvizi kukwanisika gore rino nekuda kwechirwere checoronavirus.
Chikwata cheKansas City Chiefs chakunda chikwata cheSan Francisco 49ers 31-20 chikabva chasimudza mukombe weNational Footbal League kana kuti NFL Super Bowl 54.
Mutambo uyu watambirwa kuMiami, Florida. Patrick Mahomes ndiye akatungamira chikwata cheChifs muchikamu chekupedzisira kuti chisimudze mukombe uyu.
Chimwe chizvarwa chemuZimbabwe chinogara kuSouth Carolina, America VaPromise Sande vanoti vange vachiona mutambo uyu neshamwari dzavo uye vafara sezvo vange vachitsigira Chiefs kuti ndiyo inokunda.
Vati mutambo weSuper Bowl unotarisirwa zvakanyanya munyaya dzemitambo muAmerica.
Vanhu vainge vari kumutambo uyu vakarangarirawo aive mutambi weBasketball akashaya munjodzi yechikopokopo, Kobi Bryant nevamwe vaainge ainawo kusanganisira mwanasikana wake Giana.
Mumiri we Gutu South mudare reNational Assembly, uye vari mukokeri weZanu PF mudare iri, Va Pupurai Togarepi, vanoti vanotambira danho rakaitwa nePolitburo yebato ravo, iyo yakambovamisa basa rekuva mumuriri wevechidiki muPolitburo.
Va Togarepi vakamiswa basa iri pamwe nevamwe vaviri vechidiki, Va Lewis Matutu naVa Godfrey Tsenengamu.
Vachitaura pamusangano wavakaita nemusi weMuvhuro, VaMatutu naVaTsenengamu vakakurudzira mutungamiri wenyika, VaEmmerson Mnangagwa, kuti varwise huori huri kuitwa nevamwe vakuru vakuru munyaya dzemabhizinesi.
Vechidiki ava vakadoma sachigaro weGrain Millers Association of Zimbabwe, VaTafadzwa Masarara; mukuru weSakunda Holdings, VaKudakwashe Tagwireyi, uye mukuru weGreen Fuels, VaBilly Rautenbach, sevanhu vari kuita huori hwakanyanyisa munyika.
Vachizivisa chisungo chePolitburo, vakafanobata chigaro chemutauriri webato, VaPatrick Chinamasa, vakati vatatu ava vambomiswa kuita mabasa avo mubato kwegore rose, uye vanokwanisa chete kuzokwikwidza zvigaro zvemubato mushure megore kubva musi wavamiswa kuita basa nebato, uye kana vachinge vapedza zvidzidzo zvegwara rebato kuChitepo School of Ideology.
VaTogarepi vanoti munhu anoziva zvinoitwa nebato ravo, nokudaro vachaita zvose zvinodiwa nebato.
VaTogarepi vanotiwo vachiri nhengo yeZanu PF yakazara, uye vacharamba vachienderera mberi nekuita basa ravo rekumirira vanhu vakavasarudza.
Asi mumiriri weGutu South uyu anoramba mashoko ekuti pane vakuru vakuru vari kuvashandisa muZanu PF.
Asi imwe nyanzvi munyaya dzematongerwo enyika, uye vari mukuru wezvirongwa musangano reZimbabwe Network for Social Justice, VaTendai Ruben Mbofana, vanoti vechidiki ava havaifanirwa kunge vakaomeserwa mushure mekufumura huori huri kuitwa nevamwe vakuru vakuru vanodyidzana neZanu PF.
VaMbofana vanotiwo havaone chinganodzidzwa nevechidiki veZanu PF kuChitepo School of Ideology, sezvo zviri kuratidza pachena kuti zvaifumurwa nevechidiki ava, zvinova zvehuori hwauraya nyika, zviri izvo zvakapa kuti vambomiswa mabasa avo muZanu PF.
VaMbofana vanoti zvakaitwa nevechidiki ava zvakanaka chose, uye Zanu PF yaitofanirwa kubuda nechisungo chekurwisa huori kwete kubuda nechisungo chinoranga vari kukurudzira kuti huori hupere munyika.
Zvizvarwa zveZimbabwe zviri muSouth Africa zvakaumba sangano idzva rakanangana nekubatsira vanhu vanobva kuZimbabwe vari kuvhiringwa nedambudziko reCovid-19, muSouth Africa asi pasina rubatsiro rwavari kuwana kubva kuhurumende yaVaCyril Ramaphosa.
Sangano reZimbabwe United for Progress, iro rakaumbwa mwedzi wapera, rinoti rakaumbwa mushure mekunge hurumende yeSouth Africa yaumba homwe yemari inobatsira zvizvarwa zveSouth Africa chete zviri kuvhiringwa neCovid-19.
Sachigaro wesangano iri, Amai Martha Chasi, vanoti sangano ravo rine vanhu vakasiyana siyana vakaunganidzwakuti vayamure zvizvarwa zveZimbabwe, nekuzvitsvagira mari, chekudya, pekugara nezvimwe zvinokosha muhupenyu.
Amai Chasi vanoti basa guru rekutanga ndere kuyamuri mhuri yeZimbabwe yose iri muSouth Africa, iyo yakatarisana nematambudziko ari kukonzerwa nechirwere cheCovid-19.
Sachigaro wesangano revemabhizimisi ekuZimbabwe achiri kusimukira, VaStan Makwara, vari kukumbira mhuri yeZimbabwe iri muSouth Africa, kuti ibatsire nepose painogona napo kupa sangano ravo chikafu, mari kana rubatsiro rwavanokwanisa kuitira kuti sangano iri rikwanise kubatsira vari kutambura munyika iyi.
VaMakwara vanoti vose vanogona kubatsira nemari, vanokwanisa kuisa rubatsiro rwavo, mubhanga resangano iri, reFirst National Bank.
Mutauriri weZanuPF mudunhu reSouth Africa, uye vachiona nezvekufambiswa kwemashoko muZimbabwe United for Progress, VaKennedy Mandaza, varumbidza kubatana kwemhuri yeZimbabwe, kunyanya mapato ezvematongerwo enyika.
Imwe nhengo yesangano iri, uye vari munyori weMDC mudunhu reSouth Africa, VaNhamo Chikowore, vanoti vakaona zvakakosha kuti vaise zvematongerwe enyika parutivi, kuitira kuti vabatsire mhuri yeZimbabwe panguva yakaona iyi.
South Africa yave nevanhu vanosvika mazana maviri nevatanhatu vafa nekuda kwechirwere cheCovid-19, uye vanhu vabatwa nechirwere ichi vadarika zviuru gumi nechimwe chete nemazana matatu nemakumi mashanu, kana kuti 11, 350.
Svondo rino, zvikwata zviri kutungamira makundano eCastle Lager Premier Soccer League, Dynamos, Ngezi Platinum Stars neFC Platinum zvatarisana nenjodzi yekudonhedza mapoinzi akakosha panguva ino apo zvine mitambo yakaoma zvikuru, kunze kwemusha.
Dynamos, iyo iri pamusoro peMadamburo neKugona Kunenge Kudada nemapoinzi matatu, yakananga kuNyamhunga Stadium kunosangana ne ZPC Kariba iyo inorairidzwa naSunday Chidzambwa uyo aimbove kaputeni pamwe nemurairidzi wavo.
Chidzambwa ari kuda kuripa vanoisa mari muchikwata cheZPC Kariba avo vakaratidza chivimbo chavo maari nekumupamhidzira mamwe makore maviri ari pabasa semurairidzi wechikwata chekuMashonaland West ichi.
Mumwe muteveri wenhabvu, VaTanaka Mushayavanhu, vanoti Dembare inofanira kungwarira rwendo rweku Kariba urwu sezvo Chidzambwa asingadyike zvekutamba.
Masvondo mashoma apfuura ZPC Kariba yanga ichitatarika zvekuti yawira pasi kusvika pachinhanho chechinomwe asi zvikwata zvese munyika zvinowanzomuka chibhebhenenga apo zvinosangana neDembare.
Asi murairidzi weDynamos, Lloyd Mutasa, haasi kutarisira kuti chikwata chake chingadonhedze mapoinzi panguva ino zvekuti ari kuda kuti chitima cheDembare chirambe chiri munzira yekutora mukombe wakakosha uyu.
Asi Mutasa anofanira kugadzirisa matambiro echikwata chake icho chiri kunyanyotarisira kukandirwa zvibodzwa nevatambi vaviri chete Ocean Mushure naChristian Epoupa, ivo vakanyoresa vatambi makumi matatu nevePremier Soccer League.
Dembare irikutarisirawo zvekare kuti Ngezi Platinum Stars ichawisirwa pasi apo Madamburo akananga kuBarbourfiels Stadium kunosangana neBulawayo City.
Asi chikwata chaTonderayi Ndiraya ichi chinowanzodzoka nemufaro pese pachinoshanya kuBulawayo zvekuti Ndiraya ari kutarisira kunotora mapoinzi ese matatu.
Asi mutambo mukuru svondo rino uchange uri kuBarbourfields Stadium neSvondo umo Highlanders iri kuda kudimbura muswe weFC Platinum.
Pamwedzi miviri yapfuura Bosso yakunda mumutambo mumwechete chete asi kubudirira uku kwakauya zvine mutsindo apo vakazvambura Chicken Inn
4-0 apo mitambo yePSL yakapedzisira kutambwa.
Mimwe mitambo iriko yakamira seizvi:
How Mine v Hwange - Luveve
Harare City v Bantu Rovers - Rufaro
Tsholotsho v Chapungu - Dulivadzimu
Yadah v Black Rhinos - Rufaro
Caps United v Triangle - NSS
Zvakamira zvakadai.
Makundano eEnglish Premier League adzokawo zvekare mushure mesvondo rekupa nguva kumakwikwi e2018 World Cup nemutambo mukuru kuAnfield pakati pemaReds eLiverpool nema Red Devils eManchester United.
Zvikwata izvi zvinoteverwa nechaunga muZimbabwe zvekuti mudzimba dzekubheja mitambo muchange makazara kuti tashu vakawanda vachitsvaga mari nekudoma kuti chikwata chavanofunga kuti chichakunda ndechipi.
Pari zvino, Liverpool iri kutatarika iri pachinhanho chechinomwe nemapoinzi gumi nemaviri kubva mumitambo minomwe panguva iyo maRed Devils akabatana pamusoro petafura nevavakidzani vavo veMan City nemapoinzi gumi nemapfumbamwe.
Asi Man City ine mutambo munyoro nyoro apo iri pamusha muEtihad Stadium neStoke City mumutambo uyo varikutarisirwa kutora mapoinzi ese matatu nekuramba vari panyanga.
Burnley v West Ham
Swansea v Huddersfield
Watford v Arsenal
Tottenham v Bournemouth
Southampton v Newcastle
Leicester v West Brom
Brighton v Everton
Pamitambo yakatambwa nemusi weSvondo, kwakave nemufaro mukuru mmumisha yeDynamos ne Caps United asi mhute uchiri wakakwidibira chikwata cheHighlanders.
Murairidzi mutsva weDynamos Tonderai Ndiraya aunza mufaro muDembare mushure mekutora mapoinzi ese matatu nekurova ZPC Kariba 1-0 mumutambo uyo wakaunganidza chaunga munhandare yeRufaro.
Mapoinzi matatu aatora auya mushure mekunge Dembare yakashanya kuBulawayo ndokunoita mangange 1-1 neTelOne mumutambo wake wekutanga mushure mekutora basa iri kubva kuna Lloyd Mablanyo Chigove.
Asi Ndiraya haasi kuzvitutumadza achiti iye anoda kutenda vatambi vake nekubata basa nemazvo kwavakaita neMoto Moto.
Kukunda uku kwafadza vatsigiri veDembare zvekuti nhengo yeDynamos Supporters Association VaFanuel Langwani vanoti chitima cheDynamos chasimuka zvekuti hapana achachimisa.
Asi vasati varota zvemukombe Dembare inofanira kutanga yatarisa zvirikubva mumusha mevavakidzani vavo.
Vavakidzani vavo veMakepekepe vaswedera pedyo nehutungamiri hwegungano iri mushure mekurova Harare City 1-0 ndokupinda mumapoinzi gumi nematatu, poindi imwechete-chete pasi pechikwata chiri kutungamira makwikwi aya cheFC Platinum.
MaGreen Machine ane mutambo wavasati vatamba neBlack Rhinos uyo vakakunda vanoenda pamusoro pegungano rePSL.
Asi zvinhu hazvina kufamba zvakanaka kuchikwata cheFC Platinum icho chakaita mangange 0-0 neHerentals ndokurasikirwa nemapoinzi maviri, mushure mekubuda mumutambo uyo nepoindi imwechete chete, uyezve pamusha, muMandava Stadium.
Ku chimwe chikwata chine mukurumbira cheHighlanders zvinhu hazvina kumira zvakanaka mushure mekuita mangange 0-0 neHwange, ndokunyura kusvika pachinzvimbo chechitatu, kubva pasi.
Mimwe mitambo yaiveko yakapera seizvi…..
Highlanders 0 Hwange 0
Chapungu 2 Mushowani 1
Manica Diamons 0 Chicken Inn 2
Black Rhinos 2 Triangle 1
Bulwayo Chiefs 2 Yadah 3
Ngezi Platinum 1 TelOne 0
Kwatambwa mitambo mitanhatu, zvikwata zvina zviri pamusoro-soro ndeizvi…
FC Platinum 14 points
Caps United 13 points
Vabereki vemudhorobha reMasvingo vari kuchema chema zvikuru vachiti vanasikana vavo vari kubatwa batwa zvisiri pamwero apo vanenge vari kuzvibhorani vachichera mvura munguva dzemanheru.
Izvi zvakabuda nemusi weChina pamusangano wekuongorora dambudziko remvura wakarongwa nesangano re Masvingo United Residents and Rate Payers Alliance, MURRA, mumusha weRunayararo West.
Vabereki vakawanda vakaratidza kushushikana zvikuru nekushaikwa kwemvura mudzimba dzavo, izvo zvava kupa kuti vanasikana vamirire mvura yemuzvibhorani munguva dzemanheru.
Vabereki ava vakati pane varume vasiri kuzvibata avo vari kubata vanasikana ava nhengo dzavo dzepamuviri vachivambunyikidza.
Dambudziko remvura mudhorobha reMasvingo rave nemwedzi yakawanda kubva pakatangwa kudzimwa magetsi kunopombwa mvura ku Bushmead kudhamu reMutirikwi, uye rakawedzerwa masvondo matatu apfuura apo muchina unopomba mvura wakafa.
Mumwe mubereki, Amai Sungano Zvarebwanashe, vanoti vana vavo vanoswera muraini remvura kuzvibhorani uko vanosangana nevakomana pamwe nevarume vanovabata zvisiri pamwero.
Mumwe mubereki vasiri kufara nezviri kuitika kuzvibhorani izvi, Amai Tracy Musakanda, vanoti vamwe vanasikana vari kusvika pakuita nhumbu uye vamwe vachizosangana nezvirwere zvepabonde nenyaya iyi.
Nyaya idzi dzinonzi dziri kuitika zvikuru munzvimbo dzinogara veruzhinji dzakakita seRunyararo West, Sisk, Mucheke D, Majange pamwe chete nekuVictoria Range uko kune dambudziko remvura guru.
Mukuru wemabasa kuMURRA, VaAnoziva Muguti, vari kukurudzira vabereki kuti vaperekedze vanasikana kumvura nguva dzemanheru uye kuti kanzuru igadzirise dambudziko remvura nekukasika.
Kanzera weWard 3 vaiva pamusangano uyu, VaTarusenga Vhembo, vakati vane urombo nenyaya dzakadai, vakatiwo vari mubishi rekugadzirisa dambudziko remvura mudhorobha.
Nhengo inomirira Masvingo Urban muNational Assembly, VaJacob Nyokanhete, vakakurudzira vabereki kuti vamhang'are nyaya dzine chekuita nekumbunyikidzwa kwevanasikana kuitira kuti vanenge vachityora mitemo yenyika, vasungwe nemapurisa.
Studio7 haina kukwanisa kuziva huwandu hwevanasikana vanonzi vari kumbunyikidzwa kuzvibhorani.
Mapurisa emuMasvingo anoti ari kunzwawo nyaya idzi nerunyerekupe, asi hadzisati dzamhang'arwa zviri pamutemo.
Meya weguta reMasvingo, VaCollen Maboke, vakati muchina wakafa wakaendeswa kuBulawayo kunogadzirwa uye unotarisirwa kudzoka pakupera kwesvondo rino, izvo zvichaita kuti dambudziko iri ritapudzwe.
Vatsigiri vemutambo wenhabvu vari kushushikana nemamiriro akaita zvinhu kwasara masvondo matatu chete kuti chikwata chavo chemaWarriors chipinde munhandare mumutambo mukuru we 2019 Africa Cup of Nations neCongo Brazzaville.
Chirikutemesa musoro vatsigiri vemaWarriors ndechekuti vatambi vavo havasi kutamba kuzvikwata zvavo zvekunze kwenyika, uyezve varikutamba vacho, varikutatarika zvinotyisa, kwasara masvondo matatu chete, kuti mutambo uyu utambwe.
Vatsigiri ava vanoti vatambi vanga vachisimudza chikwata ichi mudenga pamitambo yakapfuura ndivo vasiri kutamba kuzvikwata zvavo kana kuti vari kutatarika.
Kaputeni wechikwata ichi Knowledge Musona ar ikukundikana kupinda muchikwata cheLockeren icho chiri pasi pasi muPremier League yekuBelgium mushure mekumboendeswa kuchi kwata ichi kwekanguva nechikwata chake chepamusoro cheAnderlecht.
Marvelous Nakamba haasi kutamba kuClub Brugge kuBelgium, zvichisanganawo naKhama Billiart uyo arikutatarika kuOrlando Pirates kuSouth Africa sezvo ari kunzi akakuvara.
Pamusoro pezvo, Tino Kadewere achagowana basa kuchikwata chisina mukurumbira cheHelsingboks kuSweden mushure mekubva kuchikwata chekuLe Havre iyo ine mukurumbira kuFrance.
Izvi mumwe muteveri wemutambo uyu VaInnocent Mutena vanoti zviri kukanda rima muchinagwa cheZimbabwe chekuenda kuma fainari e2019 Africa Cup of Nations ayo achaitirwa kuEgypt muna Chikumi.
Mutsigiri weCaps United VaLloyd Sande vanoti zvinhu hazvina kumira zvakanaka.
Murairidzi wemaWarriors Sunday Chidzambwa ari kutarisirwa kudoma chikwata chake chemutambo uyu mangwana asi maneja wema Warriors VaWellington Mpandare vanoti Chidzambwa arikuda kutarisa vamwe vatambi vatsva McCauuley Bonne arikutamba kuEngland naKelly Lunga uyo ari kuGermany.
Asi mutsigiri wema Warriors VaHebert Mushuje vanoti izvi zvine ngozi. Munyori wezvemutambo wenhabvu VaLeopold Munhende vanoti havasi kuona maWarriors achinyanyonetseka mumutambo nema Red Devils ekuCongo uyu.
MaWarriors arikungoda poindi imwechete kubva pamutambo uyu kuti vabudirire kuenda kuAfcon.
Pari zvino, maWarriors ndiwo ari pamusoro pegungano rezvikwata zvina iri nemapoinzi manomwe vachiteverwa neCongo DR iyo ine mapoinzi matanhatu.
Congo Brazzaville neLiberia dzakabatana pamapoinzi mashanu. Zvikwata zviviri kubva mugungano iri ndizvo zvinoenderera mberi nemakundano aya.
Vekumajeri vapa humbowo pachikumbiro chemutori wenhau, Hopewell Chin’ono, chekuti apihwe mukana wekubhadhara mari yechibatiso.
Vashandi vekumajeri vapa humbowo uhwu mudare pachikumbiro chaChin’ono uyo akaudza dare kubudikidza nemagweta ake kuti vekumajeri havasi kutevedzera zvakatarwa nehurumende pamwe nesangano reWorld Health Organization kuti zvitevedzerwe mukudzivirira mukana wekutapuriranwa kwechirwere cheCovid19.
Chin’ono ati mafambisirwo ari kuitwa zvinhu kumajeri anowedzera mukana wekuti abatwe nechirwere ichi.
Nyaya iyi, iyo yanga ichinzwikwa mudare muine magweta nemutongi chete zvichitevera mutongo wakaturwa nedare wekuti Chin’ono ape hufakazi hwake mudare musingabvumidzwe vatori venhau pamwe neveruzhinji sezvo mutongi wedare akati hufakazi hwaizopihwa naChin’ono hwaizogona kukanganisa kuchegetedzeka kwenyika, majeri, vashandi vemumajeri nevasungwa, yanzi ichaenderera mberi neChishanu.
Rimwe remagweta aChin’ono, VaGift Mtisi vati mutongi wedare, VaNgoni Nduna, vachatura mutongo neMuvhuro pachikumbiro chaChin’ono chekuti atongwe achibva kumba.
Pasvika Chin’ono padare, anga akaiswa chete chemumakumbo nemumaoko, asi azopinda mukati medare abviswa cheni idzi.
Mune rimwe dare, VaJacob Ngarivhume, avo vanga vari mudare zvakare nhasi, vaunzwa mudare vakasungwa maoko nengetani zvashorwa nemutongi panyaya yavo, VaTranmore Utahwashe.
Gweta raVaNgarivhume, VaMoses Nkomo, varatidzawo kusafara nekusungwa kwanga kwakaitwa VaNgarivhume nengetani vekumajeri vachiti vatadza kudzibvisa.
VaNgarivhume, avo vari kupomerwa mhosva yakafanana neyaChin’ono yekunzi vakakurudzira kuti veruzhinji varatidzire zvine mhirizhonga mukati musi wa31 Chikunguru, vari kutarisirwa kudzoka mudare mangwana apo pakatarisirwa kuturwa mutongo pachukumbiro chavo chekuti vatongwe vachibva kumba.
VaNkomo vati vari kufara kuti vave kukwanisa kupa VaNgarivhume chikafu zvichitevera mutongo wakaturwa nedare repamusoro svondo rapera wekuti vekumajeri vabvumidze magweta nehama dzaVaNgarivhume naChin’ono kuti vavape chikafu.
Chin’ono naVaNgarivhume vakadzoka kudare ramejasitiriti vachiti vanoda kupihwa mukana wekubhadhara mari yechibatiso vachiti pane zvashanduka kubva pavakambonyimwa mukana uyu.
Kusungwa kwaChin’ono naVaNgarivhume kuri kushorwa nevakawanda pasi rose kusanganisira vedzisvondo avo vanoti hurumende yeZimbabwe haisi kukoshesa kodzero dzevanhu.
Asi mutungamiri wenyika, VaEmmerson Mnangagwa, vakaudza Politburo yebato ravo nezuro kuti vedzisvondo vari kutsoropodza hurumende yavo vari kudyidzana nevavengi vavo avo vanoda kuti muZimbabwe muchinjwe hurumende.
Vanhu vasingaone nevamwe vane hurema hwakasiyana siyana vakawanda vanoti havasi kufara nekusiiwa kwavanoitwa munyaya dzkakosha sezvo zvinyorwa zviri kuburitswa munyika zvinenge zvisiri zve braille kana mune mimwe mitauro inoshandiswa munyika.
VaTafadzwa Chidewu, avo vasingaoni, vanoti nguva zhinji panoitwa hurongwa hwekugadziriswa mitemo, paramende haisi kuwanisa vanhu vakaisa saivo magwaro akanyorwa neBraille kuitira kuti vazviverengerewo vonzwisisisa mitemo inenge ichiumbwa.
VaChidewu vakaudza Studio 7 kuti: “Zvinhu zvakaita seBraille izvi tinofanirwa kuzvipuwa paine nguva uye zviri in braille tigowerengawo tega tigonzwisisa kuti zviri kuendepi kana kuti zviri kubvepi, nekuti apa chimwe chingezi chacho hatizochinzwisisi asi kana zviri kwedu tinozvinzwisisa. Saka munoziya kuti vazhinji vanorarama nehurema mikana yekuenda kuchikoro yange iri mishoma saka hatina kunyanya kudzidza.”
Amai Cathrine Sithole, avo vanogara mumusha weSakubva, vanoti zvakakosha kuti magwaro enyika ange achikwanisa kuverengwa nemunhu wese kuitira kuti munhu wese akwanisewo kupa pfungwa dzake.
Mugari wekuHobhouse kwaMutare, VaJames Gweta, vanotiwo hurumende inosungirwa kukoshesa kushandisa mitauro yose iri mubumbiro remitemo yenyika kuitira kuti vanhu vanzwisise mabhiri emitemo yenyika nezvimwe zvine chekuita nenyika.
“Panyaya yatiri kuona iyi kune ma-citizens zvikuru kunesu vane ma-disabiliities tinoona pane nyaya ye exclusion pakuti hazvisi muma-local languages edu zvose zvinenge zvichiitwa munyika uyezve kana braille haipo,” vanodaro VaGweta.
Pfungwa idzi dzakabudawo pamusangano wakaitirwa maMutare apo paizeyiwa mabhiri emitemo mitsva, uye vanhu vachinzi vapewo pfungwa dzavo.
Pamusangano uyu painge pasina zvinyorwa zveBraille, izvo zvisina kufadza vasingaoni.
Nhengo yedare reSeneti, VaDavid Parirenyatwa veZanu PF, vakaudza musangano uyu kuti chinangwa chavo chekupinda muvanhu chaive chekunzwa zvinodiwa neveruzhinji, kusanganisira vasingaoni nevamwe vane hurema hwakasiyana siyana.
Masangano anorwira kodzero dzevanhu anotiwo zvakakosha kuti zvose zvinenge zvichiiswa muvanhu zvinge zviri mumitauro inonzwisiswa neveruzvinji sezvo bumbiro remitemo yenyika richiremekedza mitauro yose iri gumi nemitanhatu, kwete kuti mitauro mishoma inge ichishandiswa munyika.
Hurumende inoti yava kubvumidza vanhu kuti varime mbanje zviri pamutemo, mbanje iyi ichishandiswa semushonga unorapa unenge wapihwa munhu nachiremba.
Pasi pemutemo we Statutory Instrument 62 of 2018, "Dangerous Drugs – Production of Cannabis for Medicinal and Scientific Use Regulations", gurukota rezveutano ndiro rine masimba ekubvumidza vanoda kurima mbanje zviri pamutemo.
Izvi zvinoreva kuti vanhu vanenge vopihwa rezenisi rekuti varime mbanje, vachiita zvinodiwa nemutemo.
Mbanje iyi ienge ichitengeserwa kuzvitoro zvinogadzira mishonga zvinenge zvakapihwa mvumo nehurumende.
Chiremba vanoshanda nesangano reZimbabwe Doctors for Human Rights, VaNicholas Wazadza, varumbidza zvikuru danho ratorwa nehurumende vachiti izvi zvichabatsira vanogadzira mushonga.
Dr Wazadza vatiwo zvirwere zvakaita segomarara zvinodawo mishonga ine mbanje mukati.
Dr Wazadza vatiwo kushandiswa zvakaipa kwembanje kune njodzi nekudaro zvakakoshawo kuti hurumende inyatsoongorora kuti mbanje iyi haizoshandiswi zvisiri pamutemo.
Asi Amai Dorcas Chihwa, avo vanogara kuMufakose, vati senyika ine huori, vanotyira kubvumidzwa kurimwa kwembanje uku.
Amai Chihwa vati zvinenge zvichida kunyatsoongororwa zvakadzama kuona kuti vanhu vanongorima mbanje kuti ishandiswe mukurapa netsvagiridzo chete, kwete kuti vazopedzisira votengeserana munzvimbo dzavanogara.
Izvi zvatsigirwawo naAmai Pretty Gambiza avo vatiwo vanotyira kuti vanhu vanozotadza kutevedzera zvinangwa chaizvo zvapa kuti kurimwa kwembanje munyika kubvumidzwe.
Zimbabwe inyika yechipiri mudunhu reAfrica kubvumidza kurimwa kwembanje zviri pamutemo mushure meLesotho.
Mbanje hachisi chinhu chitsva muZimbabwe sezvo ichirimwa kumaruwa, uye nzvimbo dzakaita seBinga, Mutoko neMt Darwin, dzichizivikanwa zvikuru nekurima mhando iyi yefodya.
Dzimwe nyanzvi dzinoti Zimbabwe inogona kurima mbanje yekutengesera dzimwe nyika, izvo zvinogona kuunza mari yakawanda.
Nyika dzakabudirira dzinotengesa mishonga inenge iine tetrahydrocannabinol, kana THC, iyo inobva mumbanje.
Asi munhu anofanirwa kunyorerwa prescription nachiremba kuti atengeserwe.
Matunhu anobvumidza kurimwa kwembanje muAmerica, akaita seMichigan, Oregon, California, Colorado nemamwe, akawana mari inoita mabhiriyoni manomwe emadhora kubva mumbanje yakatengeswa mugore ra 2016.
Huwandu hwemari iyi hwakakwira nezvikamu makumi matatu nezvina kubva muzana pamari yakawanikwa muna 2015.
Dunhu reOregon, iro rinogara muimbi wemuZimbabwe ane mukurumbira, Thomas Mapfumo, uye riine vanhu mamiriyoni mana, rakawana mari inodarika mazana matatu emamiriyoni emadhora mukutengeswa kwembanje.
Bhizinesi rembanje rinowanisa vanhu vemuOregon zviuru gumi nezviri nechidimbu mabasa, vanhu vachibhadharwa madhora gumi nemaviri pa awa yega yega.
Dunhu reMichigan riri kukurudzirwa nesangano re Coalition to Regulate Marijuana Like Alcohol, kuti ribvumidza kuputwa kwembanje zviri pamutemo nemunhu anenge aine makore makumi maviri nerimwe zvichikwira.
Nyaya iyi iri kutarisirwa kuvhoterwa mudare remuMichigan muna Mbudzi.
Kunyange hazvo mamwe matunhu emuAmerica achibvumidza kurimwa kwembanje zviri pamutemo, hurumende yaVaDonald Trump inoti pasi pemitemo yenyika yose, mbanje haibvumidzwe, izvo zviri kupa kuti mitemo iyi ipesane pakati pezvinodiwa nematunhu nezvinodiwa nehurumende yose.
Matunhu emuAmerica ane kodzero yekuita mitemo yawo zvisina kupindira kwehurumende.
Chikwata chesangano rinokweretesa mari pasi rose, re International Monetary Fund, chiri kushanya munyika murwendo rwacho rwepiri pasi pehurongwa hwe Staff Monitored Programme, uhwo hunotarisirwa kubatsira Zimbabwe kuti ikwanise kuwana zvakare mukana wekukwereteswa mari.
Asi nyanzvi mune zvehupfumi Muzvinafundo Gift Mugano, vanoti havaoni Zimbabwe ichiwaniswa mumwe mukana wekukwereteswa mari nekuda kwezvirango zvakatemerwa vamwe vakuru muhurumende pamwe nemakambani anodyidzana nehurumende, sezvo America iine zvkamu zvakati kuti zvemasheya musangano reIMF.
Muzvinafundo Mugano vanotiwo hurumende yeZimbabwe haifanirwe kugadzirisa zvakaita kuti itemerwe zvirango senzira yekuti ikwanise kukwereteswa mari, asi kuti inofanirwa kuzvigadzirisa sezvinodiwa nebumbiro remitemo yenyika, iro rinopa chizvarwa chese kodzero yekusununguka.
Zvichabuda murwendo rwechikwata ichi zvinotarisirwa kuziviswa mukupera kwesvondo.
Vechidiki vedzisvondo vari kubatana nekanzuru yeChinhoyi mukuchenesa guta ravo pamwe nenzvimbo dzinogara veruzhinji kuitira kuti vadzivirire zvirwere zvinobatwa nekuda kwemvura yakasviba.
Vechidiki ava vanosvika makumi mashanu, vachibva kumasangano akasiyana siyana, vakafamba vachinhonga marara pamwe nekubvisa tsvina munofamba nemvura kuti isajenge kana kuyeredza tsvina ichienda munzvimbo munotorwa mvura yekunwa nevamwe vanhu izvo zvinozokonzeresa kuti varware.
Mumwe wechidiki, Memory Godzwa, anonamata neApostolic Faith Mission, AFM, anoti apinda muchirongwa chekuchenesa nharaunda kuti adzivirire zvirwere muvanhu pamwe nekufa kwezvipuka zvinogara mumvura kana mvura yakasviba.
Mumwe wechidiki, Jonathan Manyere, uyo anonamata nechechi yeFaith Ministry mumusha unogara veruzhinji weChikonohono, anoti kuchenesa nharaunda kwevechidiki vedzichechi dzakasiyana vari pamwechete zvinosimbaradza humwe pakati pemachechi.
Mukuru wechirongwa chekuchenesa nharaunda, VaVisitor Munangi, vanoti vakaona kuti zvirwere zvinokonzerwa nekunaya kwemvura zvinowanda nekunaya kwemvura.
Mumwe wevakuru vemubatanidzwa wemachechi, Rev Andrew Chikomo, vanoti danho rakatora machechi rinoratidza pachena kuti machechi havatarise pane zvemweya chete, asi kuti vane hany'a nehutano hwenhengo dzavo.
VaMunangi vanoti chirongwa chekuchenesa nharaunda mutoro wevanhu vose nekudaro vachakoka vemamwe masangano asiri emachechi pamwe nevana vechikoro kuti vadyare pfungwa yekuita hany'a nekusviba kwenharaunda.
VaChikomo vanoti vachatanga kuisa pekurasira marara munzvimbo dzakawanda kuti munhu asafambe akabata marara kwenguva yakareba asati asvika pane bhini.
Sangano re Women And Health Alliance International, WAHA, riri kukurudzira madzimai ane dambudziko rekutsemuka munguva dzekubatsirwa kuti vapinde pachirongwa chinobatsira pachena madzimai ane dambudziko iri.
Rubatsiro rwuchange rwuchipiphwa pachena kuchipatara cheChinhoyi Hospital svondo rinouya kutanga nemusi weChipiri svondo rinouya kusvika kupera kwemwedzi uno Nyamavhuvhu.
Vanoona nezvechirongwa ichi, MuzvarePriscilla Mabhande, vanoti pachange pane vana mazvikokota vekuvhiya vekunze kwenyika vachange vachishanda nana chiremba vemunyika.
Vanoziva madzimai anoda kupinda muchirongwa ichi vanokwanisa kufonera WAHA kuti vanyorese mazita avo. Nhare dzesangano iri dzinoti 0782 640 840.
Muzvare Mabhande vanoti vari kutarisira kubatsira madzimai anodarika makumi mana namashanu uye pachange pane chimwe chirongwa muna Gumiguru.
Muzvare Mabhande vanokurudzira madzimai vari kutarisana nedambudziko iri kuti vasatye kufonera sangano ravo kuti vawane rubatsiro.
Vaenderera mberi vachizivisa kuti vachabatsira madzimai vanobva munzvimbo dzakasiyana siyana kuitira kuti vakwanise kusvika kuChinhoyi.
Sangano remagweta anorwira kodzero dzevanhu, reZimbabwe Lawyers for Human Rights, rinoti riri kushushikana zvikuru nedanho remapurisa muHarare rekushungurudza vana vechikoro vanomwe vepachikoro cheAllan Wilson, vachivati vaive nechekuita nemhirizhonga yakaitika muHarare musi wa 7 mwedzi uno.
Vakomana vashanu pavanomwe ava vanonzi neChina vakapawo mapurisa divi ravo panyaya iyi pamberi pemagweta avo pamwe nevabereki vavo.
Studio 7 yakundikana kubata mutauriri wemapurisa mudunhu reHarare.
Asi mutauriri weZimbabwe Lawyers for Human Rights, VaKumbirai Mafunda vanoti mapurisa azochinja achiti ave kuda kushandisa vakomana ava sezvapupu mushure mekunge amboti ari kuda kuvapomera mhosva yekuita zvemhirizhonga.
Gurukota rezvemabasa nekugara zvakanaka kwevanhu, Amai Prisca Mupfumira, vakaremara vanofanirwa kubatsirwa kuti vazviyamure voga muhupenyu kwete kuramba vachingopemha.
Vachitaura neChina muChinhoyi pakupemberera zuva revakaremara iro raifanirwa kupembererwa musi wa 3 Zvita gore rapera, Amai Mupfumira vati vakaremara havafanirwe kuramba vachingoita hupenyu hwekupemha nguva dzose.
Amai Mupfumira vati kunyange paine mitemo inorerutsira vakaremara, hurumende inofanirwa kuremekedza kodzero dzevakaremara nekuvavakira pekupinda napo muzvivakwa zvehurumende.
Vati izvi zvinofanirwa kutanga muzvikoro zvichingokwira kusvika kumusoro.
Vemasangano akawanda anobatsira vakaremara vanga vari pamhemberero idzi vanoti hurumende haina kuperera pakuyamura vanorarama nehurema.
VaJoshaua Chiteta, vanova musope (albino) vanoti hurumende inofanirwa kuvabatsira nemishonga yekuzora nguva dzekupisa pamwe nekuwanisa magirazi ekuona zvakanaka sezvo vakawanda vavo vaine dambudziko rekusaona zvakanaka.
Mumwe akaremara makumbo, VaJosphat Nhemachena vekuMakonde, vanoti hurumende inofanirwa kuvapa minda pedyo nemadhorobha kuti zvivarerukire pakufamba.
Vakawanda vakaremara vanoti hupenyu huri kuvaomera zvakanyanya zvekuti vari kutadza kuendesa vana vavo kuzvikoro.
Mhemberero idzi dzanga dzichitwa pasi pedingindira rekuti: “Building a More Inclusive and Equitable World for People with Disabilities.
Kutongwa kwemutyairi wendege kuAirforce of Zimbabwe, Tashinga Musonza, uyo ari kupomerwa mhosva yekuuraya musikana wake, Lucy Duve, muGweru gore rakapera kwatanga mudare reHigh Court muBulawayo.  Hama neshamwari dzamushakabvu Lucy Duve kusanganisira vabereki vake, pamwe nevamwe vanhuwo zvavo, vaungana mune rimwe rematare eHigh Court muBulawayo kuti vanzwe kutanga kutongwa kwaMusonza, uyo ari kupomerwa mhosva yekuuraya Lucy.
Kutongwa kwenyaya uku kwatanga vafakazi vatatu vachipa huchapupu hwavo kudare mushure mekunge Musonza amiswa pamberi paJustice Nokuthula Moyo nezuro, achipomerwa zviri pamutemo, mhosva yekuuraya Lucy.
Muvakidzani wemushakabvu, Amai Ellen Musopero, ndivo vatanga kupa huchapupu hwavo vachiudza dare kuti husiku hwemusi wa25 Mbudzi vakakamutswa neruzha rwekuhukura kweimbwa vakadongorera nepahwindo ndokuona mushakabvu achinovhura gedhe akashama.
Vati Musonza akateverawo mushakabvu akashama achipopota ndokubva vaviri ava vazodzokera mumba. Mushure mekanguva vakanzwa kuridza mhere kwemunhu ndokuzoonazve vaviri ava vave kubva pamba pemushakabvu vari mumotokari.
VaGeorge Makwenjere vanovewo mutyairi wendege ndivo vaita vechipiri kupa huchapupu. VaMakwenjere vaudza dare kuti musi uyu vakafonerwa naMusonza achivati vaidanana naLucy.
VaMakwenjere vati mukutaura kwake parunhare, Musonza ainzwikwa kuti aive nehasha.
Vati Musonza akazouya naLucy kumba kwavo kuThornhill Airbase, vakatizve mushure mekunge vaviri ava vasvika, Musonza akatanga kurova Lucy uye kumukava.
VaMakwenjere vati ivo nemusikana wavo wavaive naye panguva iyoyo vakaedza kudzora Musonza asi vakakundikana Musonza akaramba achirova Lucy achimuti aidanana naVaMakwenjere.
VaMakwenjere vati vakazobva pamba pake vachiedza kunotsvaga vamwe vanhu kuti vadzore Musonza.
Muzvare Nokuthula Matsikaiti, avo vari kudzidzira kuve musoja wemuchadenga, ndivo vaita wechitatu kupa humbowo.
Muzvare Matsikaiti, avo vati vaive musikana waMusonza, vati musi uyu ivo nemushakabvu naMusonza wacho vakasangana kumba kwemushakabvu kuti vataure pamusoro pekuve vasikana vaMusonza.
Vaudza dare kuti Musonza naLucy vakambosvuta mbanje akatizve akazovasiya kumba kwemushakabvu iye achidzokera kuThornhill Airbase.
Vamwe vanhu vatanhatu kusanganisira Dr Sanganai Pesanai vanotarisirwa kupa huchapupu hwavo mudare apo kutongwa kwenyaya iyi kunoenderera mberi.
Kutongwa kwenyaya yaMusonza kwakambotora nguva kuti kutange sezvo akambokwidza nyaya yake kudare reConstitutional Court achiti paanotongwa aisada kuti pave nevanonzwa nyaya vakagara nemutongi wedare kana kuti assessors muChirungu achiti kuvepo kwavo hakuzi pamutemo.
Asi izvi hazvina kubudirira.
Musonza akachinjawo magweta uye ave kumiririrwa naVaKalvern Tundu. Kunyange hazvo achibvuma kuti iye naLucy vakarwa, anoti Lucy akafa mushure mekunge adonhera pamagirazi etafura ayo anoti akamucheka.  Kutongwa kwenyaya iyi kuri kuenderera mberi nemusi weChina.
Mutungamiri wenyika, VaEmmerson Mnangagwa, vatoresa mhiko nhengo dzekomisheni yavakadoma kuti iongorore mhirizhonga yakaitika mushure mesarudzo musi wa1 Nyamavhuvhu izvo zvave kuita kuti dzichitanga basa.
Avo ndisachigaro vekomisheni iyi, VaKgalema Monthlante, vaimbove mutungamiriri weSouth Africa vachitora mhiko yekutanga basa nhasi.
Komisheni iyi ine nhengo ina kubva kubva kunze kwenyika nenhatu dzemuno.
Nhengo idzi ndedzinoti, VaRodney Dickson vekuBritaina, VaEmeka Anyaoku vaimbove munyori wesangano reCommonwealth vachibva kuNigeria nevaimboe mukuru wemauto ekuTanzania, VaDavies Mwamunyange.
Vairairidzi vepaUniversity of Zimbabwe Muzvinafundo Lovemore Madhuku naCharity Manyeruke pamwe negweta, Amai Vimbai Nyemba ndidzo nhengo dzekomisheni iyi dzemuno munyika.
Mushure mekugadzwa, nhengo dzi dzabva dzapinda mumusangano paState House pekare nemunyori webazi rezvemutemo, Amai Virginia Mabhiza, uye pataenda pamhepo vange vasati vapedza musangano wavo kuti tivabvunze kuti vachafambisa ongororo yavo sei.
Vanhu vatanhatu vakapfurwa vakafa mumhirizhonga yakaitika musi wa1 Nyayamavhvhu apo vanhu vairatidzira kusafara nezvainge zvabuda musarudzo. Asi huwandu hwavanhu vafa mushure mekupfurwa nemasoja hunonzi hwasvika pavanhu gumi, sezvo vamwe vacho vakafa vachienda kuchipatara
Zvichakadai, mutungamiriri wenyika, vagadzawo VaOwen Ncube segurukota rinoona nezvevasori zvinoreva kuti dare ravo remakurukota rave nenhengo makumi maviri neimwe.
Munyori mumahofisi emutungamiriri wenyika nedare remakurukota, VaMisheck Sibanda, vazivisawo kuti mutungamiriri wenyika vachagadza gurukota reHarare munguva pfupi iri kutevera.
VaMnangagwa vaitawo musangano nemumiriri weBritain ari kusiya basa, Amai Catriona Laing, uye pataenda pamhepo musangao uyu wange uchiri kuenderera mberi.
Zvichakadaro, nyanzvi mune zvematongerwo enyika uye vari mukuru wezvirongwa zveInternational Commission of Jurists muAfrica, VaArnold Tsunga, vanoti komisheni iyi yakaitirwa kufadza vari kunze kwenyika uye havaoni vanhu vemuZimbabwe vachitambira zvaichabudisa nekuti haina kuitwa nenzira yakanaka uye zviri pachena.
Zimbabwe Republic Police (ZRP) yanyora paTwitter payo kuti mapurisa akasunga Lovemore Zvokusekwa we Chitungwiza, ane makore makumi matatu nematanhatu, vachimupomera mhosva yekutenderedza zvemanyepo pamusoro pe coronavirus panharembozha yake.
Rimwe remagweta aZvokusekwa, Amai Rose Hanzi, veZimbabwe Lawyers for Human Rights, vaudza Studio 7 kuti Zvokusekwa akamiswa mberi kwedare redzimhosva nezuro akatadza kupiwa mukana wekubvisa mari yechibatiso kuti atongwe achibva kumba, vachiti akanzi adzoke kudare redzimhosva musi wa 13 Chivabvu 2020.
Akawanikwa aine mhosva, Zvokusekwa anogona kutongerwa makumi maviri emakore ari mujere. Tatatadza kubata mutauriri wemapurisa, Assistant Commissioner Paul Nyathi kuti vatsanangure zvaiswa paTwitter nemapurisa.
Mutambi weCaps United anovazve kaputeni wechikwata ichi, Hardlife Zvirekwi akakuvara zvakaipisisa munjodzi yemotokari muHarare neMuvhuro mangwanani zvakapa kuti vanachiremba kuchipatara cheParirenyatwa Group of Hospitals vamudimbure ruoko rwake nechepachanza.
Mukuru wechikwata cheCaps United VaCuthbert Chitima vakaudza Studio 7 kuti vanachiremba vainge vavavimibisa kuti achakwanisa hake kuramba achitamba nhabvu kana ave kunzwa zviri nani.
Munyori mukuru mu MDC-T, VaDouglas Mwonzora, vanoti vari kufara kuti mutongi wedare repamusoro, Va Pisirai Kwenda, vakarasa neChishanu nyaya yakapinzwa mudare nevanhu gumi nevaviri ve MDC Alliance, avo vakadzingwa neMDC-T mumatare e Senate pamwe ne National Assembly.
Vachirasa nyaya yakakwidzwa mudare nevanhu gumi nevaviri ava, Justice Kwenda vakati vanhu ava havakwanisi kupikisa zvinenge zvatarwa neMDC-T sezvo vakafanobata chigaro chemutungamiri webato iri, Muzvare Thokozani Khupe, vaine masimba ekuita izvi zvichitevera mutongo wedare repamusoro soro wakaitwa muna Kurume.
VaKwenda vakatura mutongo uyu mushure mekunge nhengo dzeNational Assembly dzinoti; Mucharairwa Mugidho, Bacilia Majaya, Annah Nyambo naNomathemba Ndhlovu, pamwe nenhengo dzeSenate dzinoto; Gideon Shoko, Helen Zivira, Helen Phuti, Tapfumaneyi Wunganai, Philis Ndlovu, Kerencia Chabuka, Herbert Sinamapande naSiphiwa Ncube dzapikisa kudzingwa kwadzakaitwa neMDC-T.
VaMwonzora vanoti vose vakabva kuMDC yaVaTsvangirai vakakwikwidza musaraudzo pasi peMDC Alliance, vanhu veMDC-T yakasiyiwa naVaMorgan Tsvangirai pavakashaya.
VaMwonzora vanoti pamutemo hapana kongiresi yati yaitwa yekutsvaga munhu achatsiva VaTsvangirai, uye kongiresi iyi iri kutarisirwa kuitwa kupera kwaGunyana gore rino.
Asi mutevedzeri wemutauriri weMDC Alliance, VaClifford Hlatywayo, vanoti havana chivimbo nematare edzimhosva nokuti anoita zvaanenge audzwa neZanu PF.
VaHlatywayo vanotiwo havaneyi nezviri kutaurwa neMDC-T, vachiti bato iri riri kudyidzana neZanu PF, vakati zviri pachena kuti hurumende iri kutya MDC Alliance nemutungamiri wayo, VaNelson Chamisa, avo vati ndivo vakasarudzwa semutungamiri wenyika.
Asi mashoko aVaHlatywayo anopesana nezvakaturwa neZimbabwe Electoral Commission, zvikatsigirwa nedare reConstitutional Court, zvekuti mutungamiri weZanu PF, VaEmmerson Mnangagwa, ndivo vakakunda musarudzo yemutungamiri wenyika.
Asi VaMwonzora vanoti chinovashamisa ndechekuti MDC-T ndiyo yakaenda kumatare, uko inodzoka ichichema kana yakundwa, asi ikahwina, hainyombi matare edzimhosva.
Nhumwa yeUnited Nations Muzvare Hilal Elver avo vange vachishanya muZimbabwe vachingororora mamiriro akaita nyaya dzechikafu nemagariro evanhu munyika vari kuyambira kuti munyika munogona kuita kusagadzikana nenyaya yenzara.
Muzvare Elver vange vachishanya munyika kwemazuva gumi uye vakati vanhu vanodarika mamiriyoni manomwe nezviuru mazana manomwe vakatarisana nenzara iri kukonzerwa nekusatungamirwa zvakanaka kwenyika, huori, pamwe nekusanaya zvakanaka kwemvura.
Vanotiwo mamwe matambudziko ari munyika mazvokuda mavanga enyora uye vakurudzira kuti vanhu vataurirane uye kuti zvirango zvakatemerwa vamwe vatungamiri venyika zvibviswe.
Vatiwo chirongwa chekugovera minda kune vamwe vatema vasina zvekushandisa zvakakwana mukurima ndechimwe chezvinhu zvakonzera nzara.
Asi gurukuota rezvekurima, VaPerence Shiri vaudza Studio 7 kuti chikuru chakonzera nzara munyika inyaya yekushanduka kwemamiriro ekunze uye zvirango zvakatemerwa mutungamiri wenyika VaEmmerson Mnangagwa nevamwe vavo vari muZanu PF.
Asi mutauriri webato rinopikisa reMDC VaDaniel Molokele vati zviri pachena kuti vanhu vakapihwa minda nehurumende havasi kukwanisa kuishandisa zvapa kuti vanhu vaziye nenzara.
Muzvare Elver, avo vakashanyira nzvimbo dzakawanda kumaruwa nemadhorobha, vatiwo madzimai nevana vadiki ndivo vari kunyanyoshungurudzwa nenzara iyi vachiti vana vazhinji vavakasangana navo mukushanya kwavo vanga vasisina huremu hwakakodzera kubudikidza nekushaya zvekudya.
Vaenderera mberi vachitiwo zvikamu makumi manomwe kubva muzana zvevana vane mwedzi mitanhatu kusvika pamakore maviri hazvisi kuwana chikafu chinovaka muviri.
Muzvare Elver vatiwo vanhu vazhinji vavavakasangana navo kuMasvingo nekuMwenezi vakavaudza kuti varikudya kamwechete pazuva uye vati madzimai nevana vazhinji havasi kukwanisa kuzviwanisa chikafu uye vave kutorarama nechikafu chavanopihwa nemasangano anobatsira.
Vachitaura nezvekusamira zvakanaka kwezvinhu munyika, Muzvare Elver, avo vakasanganawo nevakawanda muhurumende vati Zimbabwe iri pakati penyika ina dzine nzara yakaipisisa kunyangwe hazvo dzimwe nhatu dziine hondo nekusagadzikana.
Mutungamiri wenyika yeAmerica VaDonald Trump vazivisa nhasi kuti mutungamiri wechikwata chinopfurikidza mwero cheIslamic State kana kuti ISIS Abu Bakr al Baghdadi nezuro akaurayiwa nemauto eAmerica eSpecial Operations muSyria nezuro.
VaTrump vataura mashoko aya kumuzinda wavo weWhite House nhasi mushure mekunge nyanzvi dzapedza kuvheneka mutumbi wa Al Baghdadi kuti dzione kuti ndiye here chaiye ainge aurayiwa. Hapana kana muuto mumwe chete weAmerica akaurayiwa muchiitiko ichi.
VaTrump vati Al Baghdadi akazviputitsira bhambo raainge akazvisungirira achibva afa nevana vake vatatu mushure mekunge ayedza kupinda mumwena waainge achera kuitira kutiza.
Sangano revasori muAmerica reCentral Intelligence Agency rakabatsira kusora kwainge kuina Al Baghdadi. Al Baghdadi akatanga kutungamira chikwata che ISIS muna 2010.
Muna 2013 akatanga kushanda nechimwe chikwata chaitsigirwa neAl Qaida muna 2013. Al Baghdadi ainge achihwanda kuurayiwa kwemakore mashanu apfuura. Akapedzisira kubuda pavhidhiyo muna Kubvumbi panhepfenyuro yeISIS yeFurqan.
Mutungamiri mutsva weZimbabwe Football Association, Zifa, VaPhillip Chiyangwa, vave neshamwari itsva dzakawanda kubva muvanhu vakanga vasingavatsigire kuti vave mutungamiri weZifa zvichitevera mabatiro avari kuita maWarriors.
Vamwe veveruzhinji vainge vasingade VaChiyangwa pachinzvimbo chemutungamiri weZifa, vave kufunga nepamwe mwedzi mumwe chete VaChiyangwa vapinda panyanga.
Izvi zvinotevera rufaro rwuri mukamba yemaWarriors ayo asiri kugunun’una nepaari kugara kana zvaari kudya kana michovha yekuaendesa kwaanogadzirira ari sezvo izvi zvakagadziriswa.
Muongorori wezvemutambo wenhabvu, VaFarai Kambamura, vanoti pari zvino VaChiyangwa vabata basa ravo nemazvo.
Murairidzi wechikwata ichi, Kalisto Pasuwa, akatambiriswa mari yake yemuhoro yemwedzi wapera uyezve vatambi vemaWarriors vakatambidzwa mari dzavo yekuve mukamba.
Pamusoro pezvo vatambi ava vakavimbiswa mazimari mazhinji kana vakanotamba zvakanaka kumaAfrica Nations Championships (Chan) ayo ariko mwedzi uno, mari yacho ichinzi iripo kare.
Mutsigiri weDynamos, VaSamuel Machando, vanotenderana naVaChiyangwa kuti vatambi vanofanira kupihwa mari kana vachinge vaita basa ravo nemazvo.
VaChiyangwa vari kuedza nepese pavanogona kuratidza veruzhinji kuti ndivo vanokodzera kutungamira sangano renhabvu iri.
Svondo rapera VaChiyangwa vaive kunhandare inogadzirira maWarriors uyezve vakatora vakomana ava kuenda kunodya kwemasikati izvo zvisina kubvira zvaitwa naVaCuthbert Dube apo vaitungamira sangano iri.
Kune vamwe saVa Munasha Mageza avo vanoti VaChiyangwa vakaramba vakadai, vanofanira kuzopihwa mamwe makore mana kana nguva yavo yaikozvino yapera.
VaChiyangwa vachange vari muhofisi kusvika mugore ra2018 sezvo vari kupedzisa nguva yaVaDube avo vakadzingwa basa neZifa Council muna Gumiguru.
Asi VaKambamura vanoti VaChiyangwa vasafadze vanhu kwenguva pfupi sezvo rwendo rwezvikwata zvenyika ruri refu.
Chikwata chemaWarriors chiri kutarisirwa kusimuka chakananga kuRwanda kuma Africa Nations Championships nemusi weSvondo. Makundano aya ari kuitwa kubva musi wa 16 Ndira kusvika musi wa 7 Kukadzi.
Pamakwikwi akapedzisira kuitwa muSouth Africa muna 2014, Zimbabwe yakapedza iri pachinhanho chechina.
America inoti ichabatsira kanzuru yeguta reHarare kuitira kuti ikwanise kupedzisa kuvandudza chipatara cheWilkins pamwe nekugadzirisa mamwe matambudziko akatarisana neguta guru renyika.
Vachitaura neStudio7 mushure mekusangana nemumiririri wemuzinda weAmerica muZimbabwe, Ambassador Brian Nichols, meya weguta reHarare, VaHerbert Gomba, vati vakumbira kubatsirwa kupedzisa hurongwa hwekuvakapachipatara cheWilkins uhwo hwakamira makore gumi nemaviri apfuura.
VaGomba vati kanzuru iri kuda mari inosvika mamiriyoni mashanu emadhora emuZimbabwe kuti vaenderere mberi nehurongwa hwepaWilkins.
VaGomba vatiwo vapira kuna VaNichols matambudziko avari kusangana nawo munyaya dzekuchenesa mvura yekunwa pamwe nedambudziko remvura dzetsvina.
Vatiwo vakurukura nezvekuvandudzwa kwematongerwo eguta kuitira kuti vapote vachipiwawo hunyanzvi.
Meya weHarare atiwo awirirana kushanda pamwechete neAmericamukugadzirisa nharaunda iri pedyo nekune muzinda uyu.
Ambassador Brian Nichols vatsigirawo vachiti vaita hurukuro vachitsanangurirwa matambudziko ari kusanganwa nawo neguta reHarare.
Kanzuru yeHarare inoti kuwondomoka kwehupfumi hwenyika kuri kukonzera kuti itadze kuita mabasa ayo nemazvo sezvo veruzhinji vari kutadzawo kubhadhara mitero kukanzuro yavo.
Mudzimai wemutungamiri wenyika Amai Auxilia Mnangagwa uye gurukota rezvekuburitswa kwemashoko Amai Monica Mutsvangwa vari kumusangano wekuyenzaniswa kwemikana pakati pemadzimai nevanhu rume kana kuti Gender Summit kuUnited Nations, New York.
Kumucheto wemusangano uyu, Zimbabwe iri kuitawo mimwe misangano yazvairi kuita kusimudzira madzimai.
Amai Mutsvangwa vanoti Zimbabwe ichange ichitaura nezve mikando iri kuitwa nemadzimai munyika iyo iri kuvabatsira kuchengeta mhuri dzavo.
" Tiri kufara nemafambiro ari kuita musangano wegore rino we apo nhunha dzemadzimai dziri kutarisirwa kuzeyewa, tichange tine zvirongwa kumucheto kwemusangano weUnited Nations apo nhasi tichange tichizeya mikando inoitwa nemadzimai irikuva batsira kuwana raramo," Amai Mutsvangwa vakaudza Studio 7.
Rimwe remasangano anoshanda akazvimirira reRozaria Memorial Trust rinoti rafadzwa nekutambirwa kwaitwa Nhanga yavo iyo inove nzvimbo iri kushandiswa kuitwa nhaurwa pakati pemadzimai echidiki nemamwe madzimai ane mabasa epamusoro mukuyedza kuvadzidzisa nzira dzekugadzirira ramangwana rakajeka.
Vanoona nezvekufambiswa kwezvirongwa musangano reRozaria Memorial Trust Amai Lucy Chikowero vanoti Amai Mutsvangwa nevamwe vatungamiri ve United Nations vakashanyirawo nzvimbo iyi. Musangano uyu uri kuenderera mberi nemusi weChishanu
Zvinhu munyaya dzezvehutano munyika hazvina kumira zvakanaka zvichitevera kuramwa mabasa kwavanachiremba nekuramba kwavo kutambira mamedical aid cards.
Vanachiremba munyika vakatanga kuramwa mabasa nemusi weChishanu zvichitevera kukundikana kwehurumende kuvabhadhara mari dzimihoro nenguva.
Gurukota rezvehupfumi VaPatrick Chinamasa vakazivisa kuti vachabhabhara vana mukoti navanachiremba mari dzemihoro dzemwedzi wapera nemusi wa14 Chikunguru.
Hurumende inoti parizvino haina kana kobiri kunyangwe hayo yakatanga kubhadhara mapurisa nemauto.
Mutungamiri weZimbabwe Hospital Doctors Association Dr Fortune Nyamande vanoti havasi kufara nezviri kuitwa nehurumende. Dr Nyamande vatiwo zvinhu zvichatonyanya kuipa kutanga neChipiri sezvo vakawanda vanenge vobatana navo kusaenda kubasa.
Mukuru weHealth Services Board Dr Lovemore Mbengeranwa vaudza Studio 7 kuti havana humbowo hwakakwana nezvekuratidzira uku.
Vatiwo parizvino ivo seabhodhi havangapindire panyaya iyi sezvo ichiri pakati pehurumende nevashandi vayo.
Zvichakadaro, kuvana veZimbabwe zvinhu zvinenge zvaitiwo mwana atsva dumbu mai vatsva musana.
Vanachiremba vanoti havachadawo kutora mamwe mamedical Aid sekutaura kwaDr Enoch Mayida munyori mudunhu reMashaonaland musangano reZimbabwe Medical Association kana kuti ZIMA.
ZIMA inoti ichabvuma maMedical Aid mapfumbamwe chete anoti Liberty Health, MASCA, Cellmed, CIMAS, Generation Health, First Mutual neNorthen Medical Aid Society.
Vanhu vazhinji kunyanya vashandi vehurumende vari kuPremier Medical Aid iyo yanzi na Dr Mayida haisi kuzotambirwawo.
Izvi zvave kureva kuti vanhu vakawanda munyika avo vari kushaya mari mumabhanga vanenge vonzi vatange vabhadhara mari vasati varapwa.
Chimwe chizvarwa cheZimbabwe chisina kuda kudomwa nezita chaudzawo nhepfenyuro yeReuters kuti nyaya yekutanga vabhadhara mari kuvaomesera sezvo mumabhanga musina mari.
Chimwe chiri kunetsawo munyika inyaya yekuti zvipatara izvi hazvina mishonga nekuti hurumende haisi kupa zvipatara mari yavakavimbisa mubhajeti yegore rino.
Mumwe murume ane dambudziko rechirwere chekushanduka kweganda remuviri, VaJoshua Mutapanyama, vanoti vari kuomerwa nehupenyu sezvo vanhu vakawanda vachivasema, izvo zviri kuita kuti vatadze kuwana basa rekuti vawane mari yekuriritira mhuri yavo.
VaMutapanyama vanoti vakatanga kusvuuka ganda ravo makore mashanu apfuura, uye vavakidzani vavo vanovasema, ukuwo vana vadiki vachitiza kana vakasangana navo munzira.
Vatiwo muviri wavo unoswinya swinya nguva zhinji zvokuti havakwanise kuita basa kwenguva yakarebesa sezvo dunhu reMt Hampden iri nzvimbo ine huruva inobva munhauranda dzinokanywa zvidhinha.
VaMutapanyama vanoti dambudziko iri rakatangisa mushure mokunge vaisirwa muchetura muchikafu chavo zvokuti mazino avo ave kuzungunuka izvo zvinovatadzisa kudya zvakanaka.
Asi imwe nyanzvi yezvirwere zveganda Dr Donald Mutangadura, vanoti VaMutapanyama munhu ane chirwere chinokonzerwa nekushanduka kweganda, kwete kuti vakaisirwa muchetura muchikafu.
Dr Donald Mutangadura vanoti kunyange hazvo VaMupatanyama vachiratidza kunge munhu anorarama nehusope, chirwere chavainacho chinonzi Vitiligo chirwere chinobata munhu anenge aine ganda rake rakanaka.
Dr Mutangadura vanoti munhu anenge aita chirwere cheVitiligo, anofanira kukurumidza kuenda kunoonekwa nenyanzvi dzezvirwere zveganda kuitira kuti abatsirwe chirwere ichi chisati chakomba.
Vanotiwo vanoona vanhu vanodarika vashanu pasvondo. Dr Mutangadura vaenderera mberi vachitiwo chirwere cheVitiligo, icho chinobata mazera ese uye mumarudzi ese epasi rino, hachiuraye.
Mukuru wesangano reAlive Albinism Initiative, Muzvare Gwen Mushonga, vanoti kusarurwa kuri kuitwa vanhu vane Vitiligo kwakafanana nezvinoitwa vanorarama nehusope nokuti nyaya yavo iri paganda rakasiyana nevamwe vese.
Muzvare Mushonga, avo vanorarama nehusope, vanoti zvinonyanya kurwadza ndezvokuti munhu anenge akazvarwa neganda rake asi ganda riya rinozoshanduka atokura zvinova zvinhu zvinorwadza vakawanda.
Dr Mutangadura vanoti kana chirwere ichi chakomba, hakuna mushonga unokwanisa kurapa Vitiligo. Vanoti vose vane dambudziko rakadai havafanirwe kugara muzuva sezvinongoitawo vanorarama nehusope.
Dr Mutangadura vanoti chirwere cheVitiligo chinotanga nevanga diki diki asi chozoparara nemuviri wese.
Chirwere cheVitiligo, ndicho chakabatawo muimbi wemusambo wePop, muchakabvu Michael Jackson.
Mumwe anechirwere ichi ndiLeleti Khumalo uyo akaita mukurumbira mufirimu rinonzi Sarafina, izvo zvinoratidza kuti Vitiligo haitadzise munhu kuita mabasa ake kana angozvitambira kuti ndizvo zvaave pamwe nekushandisa mishonga inenge yataurwa navana mazvikokota muzvirwere zveganda.
Sangano reWorld Health Organization rinoti chirwere cheVitiligo chinobata nhengo dzemuviri wese kubva kumuromo, vhudzi nemaziso uye kusanduka kweganda kunonyanya kuonekwa muvanhu vatema.
Kunyange hazvo huwandu hwevanhu vane chirwere ichi muZimbabwe husingazivikanwe, sangano reWHO rinoti vanhu vanosvika zvikamu zviviri kubva muzana pasi rose, vane chirwere cheVitiligo.
Chikwata cheHighlanders ndicho chave kutarisirwa neveruzhinhi kutora mukombe weChibuku Super Cup wemwaka uno.
Pakatanga makundano aya, hapana aipa Bosso mukana wekutora mukombe uyu asi mushure mekukanda kunze Dynamos, ikozvino FC Platinum, vaongorori vemutambo wenhabvu vave nemamwe mafungiro.
Parizvino, zvikwata zvitatu, Ngezi Platinum Stars iyo yakabuditsa Black Rhinos 5-3 nemapenareti, ZPC Kariba iyo yakarova Manica Diamonds 2-1 muVhengere Stadium nezuro, neHighlanders iyo yakazvambura FC Platinum 3-0 nezuro zvekare, ndidzo dzave muma semi fainari emakundano aya.
Chimwe chikwata chichabatana navo chichabva pamutambo wepakati peTriangle neHarare City idzo dzichatamba zuva richaziviswa nevePremier Soccer League.
Muongorori wemutambo wenhabvu VaKudzai Bere vanoti vachitarisa zvikwata zvasara varikuona Highlanders iyo ichatamba neZPC Kariba muma semi fainari iri iyo ichatora mukombe uyu.
Asi kune vamwe vakaita saVaColumbus Mushipe vanofunga ivo kuti Highlanders inokwanisa kumiswa neTriangle iyo inorairidzwa naTaurayi Mangwiro.
Triangle iri kukwidza muCaf Confederation Cup uyezve irikurwisa kuti ipedze iri pachinhanho chakanaka mumakwikwi eCastle Lager Premier Soccer League.
Asi mumwe muteveri wemaSugar Sugar Boys VaHopewell Gumbo vanoti vakanyoresa vatambi vanokwanisa kutora mukombe weChibuku Super Cup pamwe nekusvika kure muCaf Confederation League.
Nezuro, Triangle yaive iri kuMauritius mumutambo weCaf Confederation Cup uko yakarohwa 2-0 neFC Noadhibou mumutambo weCaf Confederation Cup.
Chikwata chinotora mukombe weChibuku ndicho chinomiririra nyika mumakwikwi eCaf Confederation Cup umomu.
Castle Premier Soccer League
Panguva imwechetyo, vePremier Soccer League varonga mitambo yeligi iyo ichange iriko pakati pesvondo kusanganisira mutambo mukuru muRufaro Stadium neChitatu pakati peHarare City neChicken Inn.
Mimwe mitambo iriko yakamira seizvi….
Chitatu
Bulawayo Chiefs v Mushowani Stars
Chapungu v ZPC Kariba
FC Platinum v Ngezi Platinum Stars
Manica Diamonds v Dynamos
Caps United v Herentals
China
Highlanders v Yadah
Black Rhinos v TelOne
Triangle v Hwange
Mukupera kwesvondo kune mutambo mukuru pakati peDynamos neHighlanders muRufaro Stadium.
Rugby
Vatsigiri vemutambo weRugby muZimbabwe nemuAfrica vari kufara zvikuru nematambiro akaita South Africa nezuro apo yakarova Wales 19-16 ichibva yapinda mumafainari e2019 Rugby World Cup.
South Africa iri kutamba fainari nemusi weMugovera neEngland iyo yakarova New Zealand 19-7.
Vakawanda munyika vari kufara kuti Tendai Mtawarira akaberekerwa muZimbabwe achitambira hake South Africa anenge ari mumakwikwi aya achisimudzawo mureza wenyika.
Zvikwata zvenhavu yepamusoro yeCastle Lager Premier Soccer League zvapinda mubishi rekutsvaga vatambi vatsva vakatarisana nekusimbisa zvikwata zvavo zvemwaka unotevera.
Chiri kunyanyonakidza ndechekuti vatambi vane zvikwata zvakabuda muPremier Soccer League nemhaka yekukundikana ndivo vaita mukurumbira wekurwirwa nezvikwata izvi mushure mekuita zvidavado apo zvikwata zvavo zvaive muPSL.
Vatambi vakaita saKing Nadolo weTelOne, Denver Mukamba weChapungu,Nomore Chinyerere weHwange naClive Dzingai weMushowani Stars, ndivo vari pamuromo pezvikwata zvizhinji, Nadolo achinzi arikudiwa neDynamos, FC Platinum, pamwe neNgezi Platinum Stars.
Asi Ngezi haiisi kugumira panaNadolo chete zvichinzi izvo irikuedza zvekare kuraura Denver Mukamba kubva kuChapungu.
Murairidzi weMadamburo, Rodwell Dhlakama haana kuvanza kuti anofarira matambiro aMukamba asi achiwedzera iye kuti mutambi uyu anofanira kushandura maitiro ake kana achida kutambira chikwata ichi.
Mukamba ane mbiri yekudhakwa uyezve yekurovha basa kuzvikwata zvese zvaatambira zvinosanganisirawo Caps United ne Dynamos.
Dynamos yacho yapindawo mumusha weTriangle umo varikuita hurukuro nechikwata ichi kuti vatenge Donald Dzingayi pamusoro paRalph Matema uyo varikuda kutora kuYadah.
Mubati wehomwe weDembare VaWebster Marechera vanoti vapa murairidzi wavo Tonderai Ndiraya cheki yakavhurika kuti atenge vatambi vaanoda kuti chikwata chake chisimbe.
Ndiraya pachake arikubvuma kuti chikwata ichi chinoda kugadziriswa zvakasimba achiti iye arikuda vatambi vanokodzera kutambira chikwata chinonzi Dembare.
Kunyange hazvo FC Platinum yakatora mukombe weligi, chikwata ichi hachisi kumira mukutsvaga vamwe vatambi.
Arikurairidza FC Platinum parizvino Lizwe Sweswe anoti hapana zvakawanda zvirikuda kugadziriswa paKugona Kunenge Kudada kunze kwevatambi vashoma shoma.
Mashoko arikufamba achiti iwo Kugona Kunenge Kudada yatobvumirana naRalph Kawondera kuti asiye basa kuTriangle anange kuZvishavane.
Muchato pakati paKawondera neTriangle wekutambire maSugar Sugar Boys uikupera musi wa 31 Zvita.
Pamusoro pezvo, Kugona Kunenge Kudada irikunakidzwa nevatambi vekuHwange uko varikuita hurukuro yekuda kutenga Nomore Chinyere mushure mekuraurako Gift Bweti mukupewa kwemwaka wa 2018.
Asi Platinum haisati yabudirira pana Chinyere uyo arikudiwawo zvekare neChicken Inn, iyo irikuda mukombe weligi uyu mushure mekupedza iri pachinhanho chechipiri mwaka uno.
MaGame Cocks arikuedza zvekare kuti vatore Clive Dzingayi uyo airura mumusha weMushowani Stars.
Asi mumusha weCaps United mune runyararo zvichinzi izvo Makepekepe arikufarira vatambi vari munhabvu yepasi yeDivision One pane vatambi vemuPremier Soccer League, vakawanda vacho vanotsvaga zvikwata zvitswa pese panopera mwaka.
Asi Highlanders ndiyo yarasikirwa zvakanyanya panguva ino mushure mekunge murairidzi wavo Henrik Piete De Jong asiya basa akananga kuFC Platinum.
Izvi zvauya pamusoro pemutambi Prince Dube uyo arikuChina uko arikutsvaga chikwata chitsva chekutambira mwaka unotevera.
Makwikwi eCastle Lager Premier Soccer League arikutanga muna Kurume nemutambo weChampion of Champions pakati peFC Platinum neHighlanders.
Nhasi muAmerica matambwa mutambo mukuru weSuper Bowl mumakwikwi eAmerican Football League pakati peLos Angeles Rams neNew England Patriots.
New England yakunda LA Rams 13 kwa 3 zvichireva kuti yahwina mukombe uyu kechitanhatu zvisati zvamboitika munhoroondo yemutambo uyu.
Mutambo uyu watambirwa kunhandare yeMercedes-Benz kuAtlanta Georgia.
Mutambo weSuper Bowl mutambo unenge wakatarisirwa zvikuru muAmerica gore roga roga sezvo NFL iine mukurumbira wakanyanyisa.
Chizvarwa cheZimbabwe vari mugari wemuAtlanta Muzvinafundo Davison Saungweme vanoti mutambo uyu waunza mari yakawanda munhararunda mavo sezvo vanhu vabva kumativi mana ose enyika.
Vaive nhengo dzeNational Council yeMDC yaitungamirirwa nemushakabvu, VaMorgan Tsvangirai, muna 2014 vakaita musangano wechimbichimbi muHarare neChina vakabuda nechisungo chekuti, National Standing Committee yebato iri yakasarudzwa pakongiresi ya2014, inofanira kukoka musangano wekuzeya mutongo weSupreme Court uyo wakapa masimba ekutungamira bato iri kune vakasarudzwa semutevedzeri waVaTsvangirai pakongiresi iyi, Dr Thokhozani Khupe, wofambiswa sei.
Vachitaura mushure memusangano wakaitwa neChina pamuzinda weMDC paMorgan Tsvangirai House, Amai Paurina Mpariwa-Gwanyanya, avo vakasarudzwa semutevedzeri wenyori mukuru webato pakongiresi ya2014, vati musangano wavo wanezuro wakaona mutongo weSupreme Court senzira yekuda kuparadza bato ravo.
Vakati vamwe vakuru vakuru vakasarudzwa pakongiresi ya 2014 vakaita saMuzvare Khupe, mutevedzeri wasachigaro, VaMorgen Komichi, pamwe nemunyori mukuru, VaDouglas Mwonzora, vaiziva nezvemutongo uyu ndosaka vakatanga kutodzinga dzimwe nhengo dzeMDC Alliance muparamende.
Vamwe vakapinda mumusangano uyu, VaJameson Timba, vakati chisungo chekukoka hutungamiriri hwese hwakasarudzwa muna 2014, zvakaitirwa kuti hutungamiri uhu huzotsanangura kuti vofamba sei sebato.
Asi VaKomichi vakaudza Studio7 kuti musangano uyu wakaitwa zviri kunze kwemutemo, uye havasi kuzotevedza zvakabuda mumusangano uyu.
Asi VaTimba vakaudza Studio7 kuti hapana chinofanira kunetsa sezvo VaKomichi nechaikwata chavo vakati vanoda kutevedza bumbiro rebato pamwe nemutemo wenyika.
Zvimwe zvisungo zvakabuda mumusangano uyu ndezveekuti VaKomichi, Muzvare Khupe naVaMwonzora, vanofanira kumbomira kumiriria vamwe vakuru vebato iri kudzamara musangano wavari kuda waitwa musi wa 6 Chikumi.
VaUrayayi Zembe vebato reDemocractic Party vanoti makakatanwa ari muMDC anokonzerwa nekuti mubato iri mawanda zvitubu. Asi vanoti musangano uyu wakakosha sezvo uine chinangwa chekuti vese vari kunetsana vagare pasi vogadzirisa zviri kunetsa.
Gweta rinorwira kodzero dzevanhu uye vari mukuru weHuman Rights Watch kuchamhembe kweAfrica, VaDewa Mavhinga, vanotiwo kuungana kwehutungamiriri hweMDC muHarare uyu wakakosha uye zvakakosha kuti vazeye nekuona kuti voita sei nemutongo weSupreme Court.
Dare reSupreme Court rakati makongiresi akaitwa naVaChamisa naMuzvare Khupe haina kuitwa zviri pamutemo zvichitevera kushaya kwaVaTsvangirai muna Kurumed 2018.
Dare iri rakati Muzvare Khupe, avo vakasarudzwa pakongiresi yemuna 2014 semutevedzeri wemutungamiri webato, ndivo vanofanirwa kufanobata matomu vodaidzira kongiresi inozosarudza mutungamiri mutsva.
Kana Muzvare Khupe vakatadza kudaidzira kongiresi iyi, dare rakati izvi zvinofanirwa kuitwa naVaKomichi.
Kunetsana muMDC kuri mumatare edzimhosva zvichitevera danho rakatorwa neMDC yaVaChamisa rekupikisa kudzingwa kwakaitwa nhengo ina dzebato iri muparamende neMDC yaMuzvare Khupe, iyo inoti yakatora masimba zvichitevera mutongo weSupreme Court.
Matsamba ekudzinga nhengo idzi akanyorwa naVaMwonzora, avo vakaudza Studio7 kuti vakatora danho iri mushure mekunge vaona kuti nhengo idzi dzakange dzisisaite zvido zvebato, uye mumwe wavo, VaChalton Hwende, vakanga vazivisawo paramende kuti vaida kudzinga VaMwonzora naVaKomichi.
Mutongi wedare reHigh Court, Justice Tawanda Chitapi, vari kutarisirwa kupa mutongo wavo panyaya iyi svondo rinouya.
Nhengo dze MDC inotungamirwa naVa Morgan Tsvangirai dzakakuvadzwa mumhirizhonga yakaitika kuChitungwiza nemusi weSvondo, dzakundikana kumira pamberi pedare sezvo dzakakuvadzwa zvakanyanyisa.
Zvichitevera chikumbiro chaiswa mudare nemagweta enhengo idzi, dare rati VaDelma Amos Kaliyati nevamwe vavo vaviri vazodzoke kudare kana vachinge vapora.
VaKaliyati vachiri muchipatara umo vari kurapwa, asi vamwe vavo vaviri vakaburitswa muchipatara neMuvhuro.
Mutauriri we MDC-T, VaObert Gutu, vanoti havazi kufara kuti nhengo dzebato ravo dzakarwiswa ndidzo dzave kuiswa muhusungwa.
Vanoti bato ravo harirwisi vanhu uye vanokuridzira vechidiki veZanu-PF kuti varegere zvekurwisa vanhu asi kushanda nesimba kuti vanhu vakawanda vakwanise kunyoresa kuti vagozovhota.
Mutungamiri webato guru rinopikisa reMDC VaNelson Chamisa vanoti vachabatana nemhuri yevaive mutungamiri webato iri wekutanga VaMorgan Tsvangirai, kuvarangarira kumusha kwavo kwaHumanikwa kuBuhera.
VaChamisa vati bato ravo rinoremekedza VaTsvangirai zvikuru nebasa ravakabata mukuumba bato nekuri tungamira kubva muna 1999.
Hurongwa uhu huri kutarisirwa kuitwa musi wa4 Chivabvu svondo rinouya nemusi weMugovera.
Mutauriri wemhuri yaVaTsvangirai, VaManase Tsvangirai vanoti vakokawo munhu wose nemapatao ose munyika kusanganisa mutungamiri wenyika VaEmmerson Mnangagwa nebato riri kutonga reZanu-PF.
Izvi zviri kuuya apo VaChamisa vachangobva mukudomwa nematunhu ose gumi nematatu ebato ravo kuti varambe vari mutungamiri kwemamwe makore mashanu.
Nezuro dunhu reSouth Africa rinova rekugumisira rakasarudza VaChamisa kuti vatungamire bato zvichireva kuti hakuna achavakwikwidza kukongiresi yebato iri kutanga kuitwa musi wa 24 mwedzi unouya.
Kambani yeDelta inoti yave nemavhiki maviri isingagadzire zvinwiwa zvakaita seCoca Cola nekuda kwekushaya mari yekunze yekushandisa kubva hurumende zvayachinja mutemo wekuwana mari kwemakambani kubva kumabhanga nekuReserve Bank of Zimbabwe, RBZ.
Izvi zvave kureva kuti vanhu vachatamba kisimusi vasina zvinwiwa zvavajaira kunwa zvakanyanya panguva iyi. Delta iri kuyambirawo kuti doro rinogonawo kutanga kushaikwa muna Ndira.
Hatina kukwanisa kubata gavhuna weRBZ, Dr John Mangudya, sezvo vati vange vari mumusangano.
Makambani akawanda munyika ari kuti ari kuvhara kana kuderedza mashandiro awo nekushomeka kwemari yekunze uku. National Foods nhasi yavhara mamwe mabhizimisi ayo muHarare neBulawayo.
Mukuru wekufambiswa kwemabasa muDelta kana kuti Corporate Affairs Director, VaAlex Makamure, vaudza Studio 7 kuti pamwedzi vanoda mamiriyoni mashanu kuti bhizimusi ravo rifambe zvakana, pamari iyi mamiriyoni maviri anenge ari ebhizimisi rezvinwiwa zvakaita seCoca Cola.
Sangano reNational Aids Council rinoti kushaya simba kwemari yemunyika yeRTGS zvichienzaniswa nedhora rekuAmerica kwakaderedza zvakanyanya mari yarinowana kubva kumutero weAids levy.
Vakafanobata chigaro chemukuru wesangano iri, VaRaymond Yekeye, vanoti mitero vazhinji vevanobhadhara mari dzeAids levy vave kubhadharwa nemaRTGS, sezvo iri iyo mari yave kunyanya kuwanikwa munyika.
Sangano iri rinotiwo apo dhora remunyika rakanga richakaenzana nedhora rekuAmerica, raive nemamiriyoni makumi maviri nematatu emadhora muhomwe yaro.
Asi kubva pakapesaniswa huremu hwemari mbiri idzi, rakarasikirwa nemari yakawanda kwazvo sezvo rakazosara rave nemadhora mamiriyoni mashanu ema RTGS.
VaYekeye vanoti kushaikwa kwemari yekunze kuri kukanganisawo hurongwa hwavo hwekutenga mishonga yemaARV yekuti vakwanise kupa vanhu miriyoni nemazana maviri ezviuru vari kunzwa mishonga iyi.
Asi vanoti vari kubatsirwa zvakanyanya nemasangano akaita sePepfar neGlobal Fund, ayo ari kuvawatengera mishonga.
VaYekeye vanoti vanotarisira kuti mitero yeAids levy inenge yobhadharwa zvakare nemari yekuAmerica, sezvo vamwe vatanga kubhadhara kana kutengesa zvinhu nemari iyi zvakare.
Nyanzvi munyaya dzezvehutano dziri kuyambira vanhu kuti vagare vakangwarira nyaya yekurwara nepfungwa kunogona kuita madzimai kana achangobva mukusungunuka zvinogona kuti vamwe vagume vatora hupenyu hwavo.
Asi chirwere ichi chinorapika munhu akakwanisa kuwana rubatsiro nekukurumidza. Chirwere ichi chinonzi postpartum chinokonzerwa nekusagadzikana mupfungwa kana mudzimai achangobva mukusungunuka.
Dr Vongai Munatsi vanoti pavanhu gumi vanoenda kunotsvaga rubatsiro kuzvipatara nekumakiriniki munyika, panowanikwa vanhu vatatu vanezvirwere zvepfungwa.
Vakurudzira kuti kana zvaonekwa kuti mukadzi asununguka aakuita zvinhu zvaaisamboita kare zvinenge kusuwa, kutadza kudya zvakanaka kana kutoramba kuyamwisa mwana , zvinenge zvavekuratidza kuti pfungwa dzake dzinenge dzisisina kugadzikana zvakanaka.
Dr Munatsi vanoendera mberi vachiri zvirwere zvepfungwa zvinofamba nedzinza remunhu zvokuti kana zvikasaongororwa nemazvo, panogona kuonekwa kuti kune vamwe vemudzinza vakambobatika nedenda repfungwa.
Vatiwo zvirwere zvepfungwa hazvikonzerwi nekuroiwa, madhimoni kana mweya yetsvina asi kuti varapwi ava vanenge vachingoda anoda kukurukura navo kuti vataure misengwa yavakatakura.
Mugari wekuChitungwiza Amai Grace Chihuri vanoti nyaya yemadzimai anovhiringika pfungwa kana vabatsirwa inyaya isinganyanye kutambirika mumhuri dzakawanda zvokuti havatozive kuti vakadzi ava vanokwanisa kurapwa nemishonga vakatoita zvakanaka.
Nyanzvi yezvehutano hwepfungwa, avo vanoshanda nesangano reZimbabwe National Association for Mental Health kana kuti ZimNamh, Dr Ignatius Murambidzi, vakatsinhirawo mashoko akataurwa naDr Munetsi vachiti vanhu vakawanda havanzwisise nezvenyaya deemadzimai anoshungurudzika mushure mokunge vasununguka izvo zvinozoita kuti varware havo muchinyararire. Dr Murambidzi vanoti zvirwere zvepfungwa zvinorapika nemapiritsi zvokuti varapwi ava vanotogona kutorarama kusvikira vakwegura vachinwa mishonga iyoyi.
Chero zvazvo zvisingazivikanwe kuti kuti madzimai mangani ane dambidziko repostpartum depression munyika, Dr Murambidzi vanoti denda repfungwa ratove dambudziko guru nokudaro panofanirwa kutsvagwa dzimwe nzira dzokuti vanhu vanedambudziko iri vakurumidze kuwana rubatsiro vasati vasvika pakuda zvokuzotora hupenyu hwavo.
Sangano reWorld Health Organisation rinoti huhwandu hwevanhu varikuzviuraya kwave kuda kuenzana nevanhu vanofira munjodzi dzepamigwagwa.
Vanhu mirioni nemazana matanhatu anemakumi mana, 1 640, vakafa nekuzviuraya uye vanhu vanodarika mirioni nemazana masere anemakumi matatu, 1830, vakafira mutsaona dzepamigwagwa mugore 2017 zvinova zvinhu zvave kuratidza kuti firo mbiri idzi dzatove kukwikwidzana.
Sangano reWorld Health Organisation rinoti zvakare vanhu vanodarika mamiriyoni matatu pasi rose vanorwara nechirwere chekufungisisa kana kuti depression pachirungu, uye vanhu vanodarika miriyoni imwe chete, vanozviuraya pasi rose.
Sangano re Zimbabwe National Network of People Living with HIV (ZNNP+) richishanda nebazi rezvehutano, National Aid Council uye vamwewo vanorarama nehutachiona hweHIV/AIDS vakaparura gwaro rinodzidzisa zvakakoshera kuramba vanorarama nehutachiona vachinwa mapiritsi, mhando dzemapiritsi nezvaanogona kukonzeresa nerumwe ruzivo pamusoro pedenda iri.
Vanorarama nehutachiona hweHIV/AIDS pamwe nevanogara nevanorarama nehutachiona ava vakarumbidza gwaro rakaparurwa neChishanu vakati richabatsira vanorarama nehutachiona neveruzhinji kunzwisisa nezvechirwere ichi.
Bhuku iri rinonzi "A Manual to Support Community Antiretroviral Treatment Literacy in Zimbabwe" richabatsira nyika zvikuru muruzivo rwehutachiona hweHIV/AIDS.
Amai Angeline Chiwetani vanorarama nehutachiona uye vachishanda nesangano reWidows Foundation of Life vakataurira Studio 7 kuti gwaro iri rakakosha zvikuru kwavari sezvo richiwedzera ruzivo.
Gwaro rakaparurwa rinobatsira vanhu vanorarama nehutachiona kuti vakwanise kupangana ruzivo maererano nekumwiwa kwemishonga pamwe nemazita emishonga.
“Zvakaoma kuti umwe mushonga wausingazivi kuti unonzi chii kana kuti mapiritsi akapera wosvika pananamukoti wongoti ndiripachirongwa asi usingazive mapiritsi aunomwa.”
Mumwewo zvakare anorarama nehutachiona VaStanley Takaona vanotungamirira sangano reZimbabwe HIV/AIDS Activist Union Community Trust vanoti nguva yange yareba vachingotorwa sevarwere asi vakati kuburikidza negwaro iri zvave pachena kuti vave neruzivo pamusoro pehutachiona hwavave kugoveranawo nevamwe
“Gwaro iri richatibatsitra kuonekwa nemapartners ataishanda nawo kwemakore anosvika makumi matatu vaititora sevarwere kuti tavapo neruzivo.”
Amai Sibusisiwe Marunda mukuru weRegional Physcosocial Wellbeing for all children (Repssi) vakatsigirawo vakati gwaro iri richabetsirawo kupedza denda reHIV/Aids.
“Ririkutaura nezvekusupportewa kwevanhu vanorwara nekuti kungopa munhu mapiritsi chete hakuna kuringana. Zvikudawo kuti munhu adzidziswe nekuti anozvichengeta sei kana aripamapiritsi huye kuti awane rutsigiro rwakakwana tigokwanisa kupedza Aids muna2030”
Amai Cynthia Hove vanoshandawo nevanorarama nehutachiona vakaudzawo Studio 7 kuti pange paine dambudziko revaiiswa pamapiritsi vasinganyatsonzwisisi nezvedenda reHIV/Aids.
“Matambudziko atakaona aisanganwa nawo nevanhu vanorarama nehutachiona kunyanya vechidiki vamwe havanzwisisi kuti mapiritsi anonwirwei uye kuti unozvichengetedza sei kana uchirwara saka bhuku iri richaita kuti vakawanda vanzwisisekukosha kwekuramba vachinwa mapiritsi huye nemararamiro avangaite kuti vararame hupenyu huzere hwakafanana nemunhu wese.”
Chiremba Tsitsi Mutasa Apollo vebazi rezveutano nekuchengetedzwa zvakanaka kwevana vakatsinhirawo vakati bhuku iri richabatsira nyika zvikuru muruzivo rwehutachiona hweHIV/AIDS.
Sangano re Hoops For Hope iro rinoshanda nevechidiki vemunharaunda dzakasiyana siyana muHarare ne kwaMutare richivadzidzisa mutambo we Basketball rinoti veruzhinji munyika vakatarisira zvakanyanya zvichabuda pamakwikwi ekupedzisira emutambo weNational Basketball Association (NBA) achatanga neChina muno muaAmerica.
Zvikwata zviviri zvinoti Cleveland Cavaliers yeku Ohio nechikwata che Golden State Warriors cheku San Francisco kuCalifornia ndizvo zvichakweshana mumitambo minomwe ichazosarudza nyanzvi yegore ra2015
Mutambi anemukurumbira uye akasarudzwa semutambi akatamba zvinonwisa mvura mwaka uno (MVP) Stephen Curry we Golden States Warriors achatungamira chikwata chake apo chichatamba nemutambi akasarudzwa gore rapera senyanzvi (MVP) Lebron James.
Mutungamiri we sangano re Hoops For Hope VaNgoni Makukula vanoti sangano ravo rinoshanda nevechidiki vanofarira mutambo uyu kuti vasawanikwe vaita zvemisikanzwa zvakafanana nekunwa doro, kushandisa zvinodhaka, nezvimwewo zvinoita kuti hupenyu hwevechidiki hwusafambe zvakanaka.
VaMakukula vanoti shuwiro yavo ndeyekuti vechidiki vawane mukana wekushandisa nguva mukuita zvinhu zvinovavaka sekutamba mutambo we basketball.
Gore rapera chikwata cheSan Antonio Spurs ndicho chakakunda Miami Heat mumakwikei eNBA.
Mukuru weFunani Sports Foundation VaRay Funani vanoti vambosendeka parutizvi zvirongwa zvekudzidzisa vechidiki mitambo yakasiyana siyana inosanganisira nhabvu, cricket, nemimwe kuti vabatsire vanhu vasina pekugara vachirarama nekupemha.
Vanhu ava vatarisana nenzara inotyisa nekuda kwekuti vanhu vari kunzi vagare mudzimba kuyedza kudzivirira kupararira kwechirwere checoronavirus. Izvi zviri kuremera vanorarama nekupemha sezvo pasina wekukumbira.
VaFunani vati vanhu vakawanda vari kuda rubatsiro vari mumahombekombe erwizi Mukuvisi kuMbare. Vanoti vakabatsirawo vanhu kuChitungwiza, Seke nekuMbare.
Gurukota rezvemhando dzemoto, VaFortune Chasi, vanoti varimi ndivo vachange vave kutanga kuwaniswa mafuta edzimotokari kuitira kuti varimi vane mbesa dzemumwaka wechando vasarasikirwe nenguva.
VaChasi vaudza Studio7 kuti bazi ravo richange richiongorora mafambisirwo ari kuitwa mafuta edzimotokari nevemakambani emafuta vachiti bazi ravo ratora danho rekuti varimi vane zvirimwa zvinorimwa mumwaka wechando zvakaita segorosi vave ivo vanotanga kuwaniswa mafuta edzimotokari zvikuru sei dhiziri.
Danho ratorwa nehurumende iri rinouya apo hurumende iri kutadza kutenga mafuta anokwanira nyika izvo zvave kupa kuti vedzimotokari vagare vari mumitsestse.
Nyanzvi munyaya dzezvehupfumi musangano rinomirira varimi reZimbabwe Farmers Union, VaPrince Kuipa, vati sevarimi vari kutambira danho ratorwa nehurumende.
Asi vati hurumende inofanira kuisa nzira dzakajeka dzinoita kuti varimi vawane dhiziri nyore uye nekukasika kuitira kuti varimi vasarasikirwe nenguva yekushanda muminda yavo.
VaKuipa vati hupfumi hwenyika uhwo hwakabatwa nekurima hunogona kuramba huchiwira pasi kana hurumende ikatadza kugadzirisa dambudziko remafuta evarimi nekukasika.
VaKuipa vati varimi vazhinji, zvikuru sei avo vanorima gorosi mumwaka wechando vatove kumashure nenguva sezvo vamwe vavo vari kushaya dhiziri rekushandisa mukurima gorosi.
Mashoko eZFU aya anouyawo panguva iyo sangano reGrain Millers Association richiti makambani anobika chingwa haana furawu inokwana kubika chingwa chinokwanira nyika izvo zviri kukonzera kuti chingwa chishayikwe muzvitoro.
Nekuda kwekuti varimi vanodawo magetsi pane imwe michina yavanoshandisa mukuita basa ravo, VaChasi vatiwo bazi riri kusimbaradza nyaya yekushandiswa kwemagetsi ezuva kana kuti solar sezvo Zimbabwe isina magetsi akakwana.
Dzimwe nyanzvi munyaya dzehupfumi dzinoti hurumende ikasagadzirisa nyaya yekushaikwa kwemafuta edzimotokari pamwe nemagetsi nekukasika, zvichaita kuti hupfumi hwenyika huwire pasi sezvo makambani mazhinji ari kutadza kufambisa mabasa awo zvakanaka nekuda kwekushayikwa kwemafuta edzimotokari pamwe nemagetsi.
Munyori mubazi rezvekuburitswa kwemashoko, VaNick Mangwana, vakazivisa kuti dare remakurukota ehurumende, kana kuti ‘Cabinet”, rakabvumirana kumbomisa vanhu kubudiswa mudzimba dzavanogara kana kubviswa muzvimbo dzemabhizimisi mavanorenta kana vachinge vatanga kubvisa mari dzerendi.
Vachinyora pa Twitter pavo, VaMangwana vakati izvi zvinotanga pamari dzinobhadharwa neavo vanoshandisa dzimba kana nzvimbo dzavanobhadhara marendi kuti vagare kana kushandira, vachiti mari dzemarendi dzinofanirwa kumbomira kubhadharwa pari zvino uye hapana anofanirwa kubudiswa munzvimbo dzavanogara nenyaya yekusabhadhara mari dzema rendi dzange dzichifanirwa kubhadharwa kupera kwemwedzi uno, Kubvumbi, kusvika panomiswa mutemo wekuti vanhu vagare mudzimba dzavo, kana kuti ‘lockdown’.
Mudzidzisa wezvehupfumi hwenyika paNational University of Science and Technology, VaStevenson Dlamini, vaudza Studio7 kuti danho rakatorwa nehurumende richabatsira vanhu vazhinji vanozvishandira sezvo vari ivo vakawanda kupfuura vanoshandira makambani.
VaDlamini vanoti zvicharwadza vazhinji asi zvakanakira avo vanoshanda vega sezvo vari ivo vazhinji vanoshanda munyika uye vanopfuura avo vanoshandira makambani.
Sangano revakuru vemakereke munyika, reZimbabwe Heads of Christian Denominations, rakaita musangano nemusi weChitatu nevatungamiriri veMDC inotungamirirwa naVaNelson Chamisa, avo vakange varipovo pamusangano uyu muHarare, pamwe chete nemunyori weMDC, VaCharlton Hwende.
Vakange vakamiririra vakuru vemakereke pamusangano uyu, Mufundisi Doctor Kenneth Mtata, vaudza Studio 7 kuti chinangwa chemusangano uyu chakange chiri chekuita zvirongwa zvinotambirwa nemativi ese kuti pagozoita hurukuro pakati paVaChamisa nemutungamiriri wenyika, VaEmmerson Mnangagwa.
Vamwe vakange vari mumusangano uyu vanosanganisira Bishop Eric Ruwona, avo vakange vakamiririra mamwe mabhishopi, naDoctor Kennedy Gondongwe, vakange vakamiririra bhodhi reZimbabwe Council of Churches.
Doctor Mtata vati chinofadza vakuru vemakereke ndechokuti VaChamisa naVaMnangagwa vese vanobvuma kuti panofanirwa kuitwa nhaurirano kuti gwara renyika rigadziriswe.
Muimbi ane mukurumbira zvikuru munyika Thomas Mapfumo ari kukurudzira vaimbi vechidiki zvikuru vanoimba Zimdancehall kuti vaimbe misambo inoenderana netsika dzavo dzechivanhu kwete kutevedzera zvekuJamaica.
Mapfumo anoti ari kushushikana zvikuru nevamwe vaimbi vemusambo weZimdancehall avo vanoti vanotamba vasina kusimira sezvinongoitwa naZodwa Wabantu.
Panyaya dzezvehupfumi, Mapfumo anoti chauraya nyika inyaya yehouri kwete zvirango sezvinogara zvichitaurwa nehumende.
Kuchange kuchidaidzwa asinganzwe muQueensdale muHarare apo shamwari dzemunyori aive nemukurumbira, muchakabvu Chenjerai Hove, dzichabatana nemhuri yemufi pamabiko nemitambo muchirongwa chichaitwa nemusi weMugovera.
Mutauriri weshamwari dzaVaHove idzo dziri kuronga mutambo uyu uchaitirwa kuQueensdale Sports Club, VaRay Mawerera , vaudza Studio 7 kuti ivo nevamwe vaitamba nekudyidzana nemushakabvu vakaona zvakakodzera kuita mutambo wakadai wekuvarangarira nebasa guru ravakaita rekunyora mabhuku muZimbabwe.
VaMawerera, vati mhuri yaVaHove, kusanganisira mudzimai nevana vavo, vachange varipowo pamutambo uyu.
Vaenderera mberi vachiti, shamwari dzavo, vanyori vakaita sana Chirikure Chirikure, Dave Mungoshi bevananyanduri vakawanda ndevamwe vevanhu vachange vari pamutambo uyu.
Kunze kwemimhanzi, nhetembo nezvimwe, vanhu vachange vachinwawo, kugocha nekutandara uye mari ichaunganidzwa ichaendeswa kumhuri yaVaHove.
VaHove, avo vange vave nemakore makumi mashanu nemanomwe ekuberekwa pavakashaya, vakabuda munyika muna 2001 sezvo mafungiro avo ainge asingaenderane neehuremende yaVaRobert Mugabe.
Panguva yekushaya kwavo, VaHove, avo vakashaya kuNorway muna Chikunguru gore rino,vange vari International Writers Project Fellow paBrown University's Watson Institute for International Studies.
VaHove vakanyora mabhuku akawanda akaita saMasimba Evanhu naBones iro rikawana mubairo weNorma Award for Publishing muna 1989.
VaHove vakapihwawo mubairo weZimbabwe Literary Award muna 1987 pamwe neGerman-Africa Award for Freedom of Expression muna 2001.
VaHove vakamboshanda semupepeti wenhau kuMoto, vakazoenda kuZimbabwe Publishing House uko vakashanda semupepeti wemabhuku.
Vakazobva kuZimbabwe Publishing House vachinoita Writer in Residence paUniversity of Zimbabwe.
Vakashandawo semutori wenhau we Inter Press Services News Agency vari muHarare.
Kunyange hazvo vakafira kunze kwenyika, VaHove vakazoradzikwa kumusha kwavo kuGokwe.
Vechidiki vebato riri kutonga reZanu PF, vari kuungana neChitatu munhandare yeRimuka, mudhorbha reKadoma, kuMashonaland West, uko vari kutarisirwa kuita musangano wavo wepagore.
Mutungamiri webato reZanu PF, uye vari mutungamiri wenyika, VaEmmerson Mnangagwa, ndivo vari kutarisirwa kuve munyarikani mukuru pamusangano uyu.
Munyori anoona nezvegwara remusangano muboka revechidiki mubato reZanu PF, VaGodfrey Tsenengamu, vanoti musangano uyu uchapa vechidiki vose vemunyika, kwete vebato ravo chete, mukana wekuzeya matambudziko akatarisana nenyika, zvikuru munyaya dzeupfumi, uye kuti angagadziriswa sei.
Vechidiki vanodarika zviuru makumi maviri vanonzi vari kutarisirwa kuungana kumusangano uyu.
Musangano wevechidiki uyu unouya panguva iyo Zanu PF iri kugadzirira kuita musangano wayo mukuru wepagore kuGoromonzi, mudunhu reMashonaland East kubva musi wa 10 kusvika musi wa 15 mwedzi unouya.
Sangano remubatanidzwa wemasangano anomirira madzimai munyika, reWomen's Coalition of Zimbabwe, rinoti hurumende nemasangano ose anoona nezvekodzero dzevanhu pamwe nekudzivirirwa kwemhirizhonga, anofanira kuongoorora nyaya dziri kupomerwa mukuru wechechi yeProphetic Healing and Deliverance Ministries, PHD Ministries, VaWalter Magaya.
VaMagaya vari kupomerwa mhosva dzekubata vakadzi chibharo idzo dzinonzi dzaparira munyika yese mumapepanhau nepamadandemutande.
ASi VaMagaya vari kuramba mhosva idzi.
Vachitaura nevatori venhau muHarare, sachigaro weWomen’s Coalition of Zimbabwe, Amai Ronika Mumbire, vati vari kushushikana zvikuru nenyaya dziri kutaurwa pamusoro paVaMagaya uye panofanira kuumbwa komisheni ichaongorora nyaya idzi kuitira kuti chokwadi chibude pachena uye kana pakaparwa mhosva, dzotongwa.
Amai Mumbire vati chiri kushamisa madzimai neveruzhinji ndechekuti vese vari kumbobuda pachena kuti vakabatwa chibharo nenzira dzisina kururama, vakadzi vechidiki uye meshure mekubuda pachena, vanozaramba kuti ndozvakaitika uye havazodi kuti nyaya dzavo dziende kumatare kana kumapurisa.
Vati nokuda kwaizvozvo, vari kukurudzira Zimbabwe Republic Police, Gender Commission of Zimbabwe, Zimbabwe Human Rights Commission navose vane chekuita nekodzero dzevanhu kuti vaumbe komisheni ichaongorora nyaya idzi kuitira kuti chokwadi chibude pachena.
Amai Mumbire vatiwo paramende inofanira kudzika mitemo inochengetedza madzimai nevasikana mudzisvondo.
Mukuru weWomen’s Coalition, Amai Sally Ncube, vati ongororo iyi ichabatsira zvikuru kuburitsa pachena pamwe nekupindura mibvunzo yakawanda iyo ine veruzhinji.
Mukuru wesangano reMusasa Project, Amai Netty Musanhu, vati kune madzimai echidiki mashanu akatatombomhan’ara nyaya dzekuti vainge vabatwa chibharo naVaMagaya asi vakazoshamiswa kunzwz madzimai aya ave kuti ainge asisade kuti nyaya idzi dzienderere mberi.
Pavabvunzwa kuti havaone here sekuti vamwe vakadzi vanotaura manyepo pamusoro paVaMagaya vachida kuti vagopihwa mari, Amai Musanhu vati ndosaka pachifanira kuongororwa kuti zvibude pachena.
Sangano iri rati rinoziva kuti madzimai anoomerwa kumhan’ra nyaya dzekubatwa chibharo uye vari kukurudzira vose vangave vakabatwa chibharo kana zvikasarurama naVaMagaya kuti vabude pachena uye rakazvipira kubatsira kuti nyaya dzavo dzimhan’arwe kumapurisa nekumatare edzimhosva.
Amai Musanhu vati vose vanoda kubatsirwa kana kumhan’ara nyaya dzavo kana vane zvavanoziva vakasununguka kuita izvi pachena vachishandisa number dzefoni dzisingabhadharwe dze Women Coalition dzinoti 08080230, Musasa Project 08080074, neZimbabwe Women Lawyers Association 08080131.
Amai Mumbire vatiwo vanoda kuti nyaya iyi igadziriswe nechimbichimbi uye vanofara kuti ZRP yakatopindura tsamba yavo ichiti ichashanda navo panyaya iyi nebandiko rayo reVictim Friendly Unit.
Pavabvunzwa kuti pane hurongwa here hwekunoratidzira kumuzinda kana kuchechi yePHD Ministries, Amai Mumbire vatiwo pane mamwe matanho avari kutora avachazivisa mukufamba kwenguva.
Hatina kukwanisa kunzwa divi raVaMagaya sezvo mutauriri wavo, VaAdmire Mango, vange vasiri kudaira mbozhanhare yavo.
Tabatawo gweta raVaMagaya, VaEverson Chatambudza, avo vatiwo titaure nemutauriri waVaMagaya.
Munyaya yakada kufanana neino, mukuru wesvondo yeRMG End Time Message, VaRobert Martin Gumbura, vakakandwa mujeri muna 2014 kwemakore makumi mashanu mushure mekubatwa nemhosva yekubata chibharo madzimai emusvondo mavo.
VaGumbura vari kupika vari kujeri guru reChikurubi muHarare.
Dare repamusoro muZimbabwe, reHigh Court, rakatonga kuti kanzuru yeguta reChitungwiza, pamwe chete nehurumende, vanosungirwa kuwanisa vagari veChitungwiza mvura yakakwana uye yakachena.
Sangano rinomirira vagari veguta iri, reChitungwiza Residents Trust, kana kuti CHITREST, rakaenda kumatare edzimhosva rikamhangara kuti kanzuru yeChitungwiza, gurukota rinoona nezvemari, VaMthuli Ncube, gurukota rinoona nezvehutano, VaObediah Moyo, pamwe chete negurukota rezvematunhu, VaJuly Moyo, vaone kuti guta reChitungwiza rinowana mvura yakachena uye yakakwana.
Mukuru wesangano iri, Muzvare Alice Kuvheya, audza Studio 7 kuti guta reChitungwiza ratambudzika pamusoro pekushomeka kwemvura kwenguva yakawanda asi pasina chirikuitwa.
Vati zvekare mazuva ano zvinhu hazvina kumira zvakanaka nekuda kwechirwere cheCOVID-19, icho chisingade kuungana kwevanhu panzvimbo imwe chete uye chinoda kuti vanhu vageze maoko avo nguva dzese dzese. Vati muguta ravo hamuna mvura yekuita izvi uye vanhu vanoungana vachirwirana mvura isingakwani pazvibhorani izvo vanoti zvinokonzera kupararira kwechirwere ichi.
Patabata gweta rakamirira CHITREST munyaya iyi, VaTinashe Chinopfukutwa, veZimbabwe Lawyers for Human Rights, vati pavange vari hapakwanisi kuti vataure nesu. Asi tabata mukuru weCHITREST, Muzvare Alice Kuvheya, avo vati vanechivimbo chekuti hurumende ichateerera zvatongwa nedare repamusoro, reHigh Court.
Makwikwi eCastle Lager Premier Soccer League ave kusvika kwamvura yacheka makumbo apo ari kupinda musvondo remakumi maviri nemasere.
Makundano aya atsvuka ropa zvekuti hapana kana chikwata chimwechete pazvitatu zviri kutungamira Caps United, Highlanders neFC Platinum chirikuda kudonhedza kana poindi imwe chete panguva ino.
Asi Caps United iyo iri pamusoro peHighlanders nepoindi imwe chete ine mutambo wakaoma apo iri kusangana neHarare City iyo yakapunzira pasi FC Platinum munhandare imwe cheteyo yeRufaro Stadium.
Vanotaura vakamirira maSunshine City boys VaHope Chizuzu vanoti varikufara zvikuru nekuti vari kusangana neCaps United iyo inotamba bhora rinodakadza seravo.
Makepekepe ikozvino inenge iina Leonard Tsipa ari kutungamira pakunwisa zvibodzwa muPSL uyo asina kutamba neDynamos svondo rapera.
Tsipa ndiye ari kutungamira mukunwisa zvibodzwa muPremier Soccer League nezvibodzwa gumi, chimwe chete kudarika Gift Mbweti weHwange.
Highlanders iyo iri pachinhanho chechipiri iri kusangana neTsholotsho Pirates iyo yakatarisana nenjodzi yekuenda muDivision One.
Mutambo uyu, uyo urimuBabourfields Stadium neMugovera wakabaka moto nekuti Bosso irikutraisira kukunda kuti iende pamusoro petafura yePremier Soccer League, panguva imwecheteyo, Tsholotsho Pirates iri kudawo mapoinzi kuti ibate pamwe nekusiya Mutare City Rovers mukudzivirira kuramba vari muPSL.
Highlanders yave nemitambo mipfumbamwe yeligi yakateverana ichikunda zvekuti mutsigiri weDynamos vaTendai Daka vanoti varikuona ichibudirira paTsholotsho pamwe nekuenda pamusoro petafura yePSL.
FC Platinum iyo iri kutevera Highlanders yakananga kuGweru kunotamba neChapungu muAscot Stadium mangwana.
Norman Mapeza anofanira kukunda mumutambo uyu kuitira kuti arambe aine hushamwari hwakasimba nevatsigiri vechikwata chake. Ngezi Platinum Stars iyo yakaita mashiripiti apo yakarova Highlanders 1-0 muChibuku Super Cup ine Hwange pamusha muBaobab Stadium mangwana zvekare.
Asi Mbweti anoti arikuda kunyaradza mufaro wese uri muSelous nekurova mambure pamwe nekubata Tsipa pazvibodzwa. Mimwe mitambo yese iriko nesvondo. Mitambo iyi yakamira seizvi…
Dynamos V Mutare City Rovers  Rufaro Stadium.
Border Strikers V Triangle Dubulavadzimu.
How Mine V Chicken Inn  Luveve
Bulawayo City V ZPC Kariba  Babourfields.
Totarisa mutambo wekiriketi.
Murairidzi mutsva weZimbabwe Heath Streak ari kutanga basa rake muHarare Sports Club neMugovera apo chikwata chake chiri kusangana neSri Lanka muTest yekutanga yemiviri zvikwata izvi zvichasangana.
Streak akapihwa basa rekusimudzira chikwata chatambura ichi zvekuti ari kutarisira vatambi vakaita saGraeme Cremer, Peter Moor, Hamilton Masakadza, Sean Williams, pamwe na Donald Tiripano kuti vachabubatsira murwendo rwake.
Test yekutanga iri kusvika musi wa 2 Mbudzi kuchizosimudzirwa Test yechipiri munhandare imwecheteyo kubva usi wa 4 kusvika musi wa 10 Mbudzi.
Vapedza maTests aya, zvikwata zviviri izvi zvichabandana mumitambo mishanu miviri yezuva rimwe.
Zimbabwe neSri Lanka dzichatamba mumukombe wezvikwata zvitatu uchasanganisa West Indies pavanopedza mitambo yezuva rimwe.
Dambudziko rekushaikwa kweupfu rinonzi riri kutowedzera munyika, vanhu vachiswera kana kurara vari mumitsetse pazvitoro zvinotengesa upfu.
Vashoma vanenge vasingade kupedza nguva vari mumitsetse ndivo vanonzi vanongonanga kumisika mitema, uko upfu uhwu, zvikuru hwe roller meal, huri kuwanikwa nyore asi huchitengeswa nemutengo wakapetwa kaviri pane mutengo unofanirwa kunge uchitengeswa nawo muzvitoro.
Mumwe mugari wekuChecheche, kuChisumbanje, uye vari mukuru wesangano rePlatform for Youth Development, VaClaris Madhuku, vanoti vakawanda vave kurara vakagarira upfu pane chimwe chitoro chikuru chiri mudunhu iri.
Asi vanoti dambudziko guru nderekuti vanotengesa pamusika mutema ndivo vanozopedzisira vawana upfu hwakawanda uhwo vanozotengesa nemutengo usingakwaniswe nevakwanda.
VaMadhuku vanoti kana hupfu uhwu huchiuya muchitoro chikuru ichi, tsapo yehuremu hwemakirogiramu gumi inofanirwa kunge ichiita madhora emunyika makumi mashanu, sezvo hurumende ichibatsirawo pamutengo apa.
Vanoti kana hwave kutengeswa panze pechitoro hunenge hwapetwa mutengo kaviri zvekuti tsapo yemakirogiramu gumi iyi inenge yave kuita madhora ari pakati pemakumi masere nemadhora zana.
Zimbabwe svondo rapera chete inonzi yakatenga chibage chinosvika matani zviuru gumi nezvitanhatu kubva kuSouth Africa mukuedza kwayo kugadzirisa dambudziko rekushomeka kweupfu munyika.
Nyanzvi mune zveupfumi vachishanda nesangano reLabour and Economic Development Research Institute of Zimbabwe, Doctor Prosper Chitambara, vanoti dambudziko iri richaramba riripo kwenguva sezvo kusanaya kwemvura zvakanaka kuri kubatawo dunhu rekuchamhembe kweAfrica, kusanganisira nyika dzinombotengeserawo Zimbabwe chibage, dzakaita seSouth Africa neMalawi.
Hurumende mwedzi wapera yakaumba komiti inoona nezvekutengeswa zviri pachena kweupfu muzvitoro, asi vakawanda vanoti havaoni kushanda kwekomiti iyi sezvo hupfu huri kuramba huchingonetsa kuwana, uye musika mutemo uchitosimukira.
Asi nhengo yeZanu PF uye vari muzvinabhizimusi, VaGilbert Muponda vanoti komiti iyi iri kushanda asi kuti vanhu vari kutarisira zvakawanda nekukasika.
Doctor Chitambara vanoti kuti dambudziko iri rigadziriswe, hurumende inofanirwa kutora matanho, kwete ekungoona kuti hupfu hwafambiswa sei muzvitoro, asi kuti inofanirwa kuchengetedza chibage chakawanda mumatura ayo chinomirira nguva yematambudziko yakaita seino.
Kusvika pawanikwa imwe nzira yekuti nyika iwane chibage, Zimbabwe icharamba ichitenga chibage kubva kunyika dzayakawakidzana nadzo dzakaita sesouth Africa, pamwe nedziri kure dzakaita seMexico neUkraine, uko kuri kubva chibage chiri kudyiwa munyika pari zvino.
Chikwata chenyika chenhabvu chevechidiki chemaUnder 20 chazviomesera munzira yacho yekuenda kuma 2017 Africa Youth Championships.
Izvi zvinotevera mangange avakaita pamusha 0-0 nemaYoung Indomitable Lions ekuCameroon muNational Sports Stadium nezuro izvo zvasiya vaine gomo rine mukwidza apo vari kuenda kuYaounde masvondo maviri anotevera.
MaYoung Warriors anofanira kunokunda kana kunoita mangange ane zvibodzwa muYaounde uko kusina kana chikwata chimwechete chemuZimbabwe chakaendako chikanokunda kana kuita mangange kubvira muna 1980 apo Zimbabwe yakatanga kutamba nedzimwe nyika.
Zimbabwe inotofamira kutenda mubati wepagedhe weNgezi Platinum Stars Neslon Chadya uyo akamuka chibhebhenenga kutadzisa Cameron kunwisa apo yairova mabara asingaverengeke pagedhe.
Muongorori wezvemutambo wenhabvu VaInnocent Msindo vanoti maperero akaita mutambo uyu haafadze sezvo vaitarisira Zimbabwe kubuda nezvibodzwa zvakawanda sezvo vaitamba pamusha.
VaMsindo vanoti zvikwata zvinenge zvichishanya zvinenge zvichitarisira kukundwa nezvibodzwa zvishoma vachiti ivo Cameroon yave nemukana wakasimba mushure mekuita mangange kunze kwemusha.
Murairdzi wemaYoung Indomitable Lions VaCyrian Besong Ashu vanofunga kuti peZimbabwe papera vachiti ivo kuYaounde, Zimbabwe haimire zvachose.
Mangange emusi weSvondo haana kumira zvakanaka kumaYoung Warriors, asi mumitambo hapana chinotadzika. Totarisa mitambo yeCastle Lager Premier Soccer League.
Chikwata cheFC Platinum chawedzera hutungamiri hwacho pamusoror pemakwikwi eCastle Lager Premier Soccer League mushure mekudambura Border Strikers 3-0.
Kukunda uku nezvibodzwa zvakabva kuna Elvis Moyo naObrey Chirwa uyo akarova mambure kaviri, kwasiya Kugona Kunenge Kudada yave nemapoinzi gumi nemapfumbamwe, mana pamusoro peHighlanders neCaps United.
Caps United yakaita mangange 2-2 neZPC Kariba mushure mekunge yakambotungamirwa 2-0 nechikwata chinorairdzwa naSunday Chidzambwa. Chidzambwa uyo aimborairidza maWarriors anoti arikufara zvikuru nemanakidziro akaita mutambo uyu sezvo wakafadza avo vakabvisa mari dzavo kuuya kuzoouna.
Asi Chidzambwa arikuchema nemikana yakawanda yakatadzwa nechikwata chake achiti iye Caps United yakaita raki kukwanisa kubuda nepondi imwechete.
Highlanders yakatadza kutora mukana wekutadza kutora mapoinzi ese kweCaps United ndokuitawo mangange 1-1 neHarare City. Panguva iyo Caps United neHighlanders dzaidonhedza mapoinzi, Dynamos yaipemberera apo yakanokunda kuBulawayo uko yakanotamba neTsholotsho Pirates.
Ocean Mushure akakanda mumambure penareti mutambo uchangotanga izvo zvasiya Dynamos iine mapoinzi masere uyezve yave pachinhanho chegumi nembiri mumamiriro ehurongwa hwePremier Soccer League.
Chikwata chine mukombe uyu cheChicken Inn chakatambira murairidzi wavo mutsva Rahman Gumbo nemufaro apo vakanorova Mutare City Rovers 3-1. Gumbo akatambirwa nemufaro nezvibodzwa zvakabva kuna Edmore Chirambadare, Tafadzwa Kutinyu, na George Majika.
Mimwe mitambo yakapera seizvi….
Chapungu 1 Ngezi Platinum Stars 1
Hwange 2 How Mine 0
Triangle 1 Bulawayo City 1
Kwapera mitambo minomwe zvikwata zvina zviri pamusoro soro ndeizvi
FC Platinum 19 points.
Highlanders 14 points
Caps United 14 points
ZPC Kariba 12 points.
Zvikwata zvina zviri pasi pasi ndeizvi……
Tsholotsho Pirates 7 points
Mutare City Rovers 6 points
Chapungu 6 points
Border Strikers 0
Totarisa mumutambo wekiriketi, Chikwata chemaSouthern Rocks chakadambura Western Tigers nemaranzi zana negumi nematanhatu mumutambo wemasemi fainari eProvincial League.
Chikwata chekuMasvingo ichi chave kusangana neCentrals iyo yakaparadza Power Turnines nemaranzi mazana matatu nemakumi mana nemashanu mumutambo wakatambirwa kuBindura Sports Club. Southern Rocks neCentrals dzirikusangana mufainari neMugovera.
Vakafanobata chigaro chemutungamiri weMDC-T, Engineer Elias Mudzuri nhasi vari kutarisirwa kushanyira dunhu reChegutu, kuMashonaland West, kuti vanozvionera vega pamhino sefodya dambudziko rechirwere che cholera, icho chinonzi chabata vanhu vanodarika makumi manomwe uye kuuraya vanhu vanosvika vana.
Kunyange hazvo bazi rezvehutano riri kuti chirwere ichi chakwanisa kudzivirirwa kuti chisapararira, Dr Fortune Nyamande vesangano reZimbabwe Association of Doctors for Human Rights vanoti nyaya yehurumende yekuti zvipatara zvimbomira kupinza vana chiremba vanenge vapedza zvidzidzo basa iri kutopa kuti nyika izotatarika zvakanyanya kana yasangana nematambudziko ezvirwere zvakaita seche cholera ichi.
Vaimbova vashandi vekanzuru yeHarare avo vave pamudyandigere varatidzira paTown House nhasi vachiti havasi kufara nekusatambiriswa mari dzemudyandigere kwemakore akawanda.
Izvi zviri kuuyawo apo pane mashoko ekuti makambani akawanda kusanganisa ehurumende ari kutora mari yevashandi asi vasingaindese kuNational Social SecurityAauthority kana kuti NSSA kana kuLocal Authority Pensions Fund.
Vaimbova vashandi vekanzuru ava vati vacharatidzira kwemazuva maviri vachitsutsumwa nenyaya nenyaya yekunyimwa mari dzavo sezvo vari kuudzwa neLocal Authority Pensions Fund kuti kanzuru haisi kuendesa mari yairi kubatira vashandi kwairi.
Vamwe vari kutungamira varikuratidzira ava VaReuben Marime vaudza Studio 7 kuti zvinhu hazvina kuvamirira zvakanaka sezvo vasiri kukwanisa kurarama nemhuri dzavo.
VaJosphat Malianga vanoti vakashandira kanzuru kwemakore makumi matatu vanoti vafamba kubva kumusha weHopley netsoka uye vanoti mhuri yavo iri kudya nhoko dzezvironda.
VaPhineas Chipane Muradzikwa vakamiswa basa muna2014 vaudza Studio 7 kuti vanotoshaya mari yekutenga mapiritsi eB.P epamwedzi. VaMuradzikwa vanotiwo vazukuru vavo vatanhatu vavanochengeta nevana vaviri havachatoendi kuchikoro sezvo vasina chekubata.
VaErasmus Moyo vanoti pahurukuro dzavakamboita nekanzuru vakavimbiswa kupiwa nzvimbo dzekuvakira nzvimbo dzekuvakira dzimba asi vakati ivo vanoda mari dzavo.
Mutauriri wekanzuru VaMichael Chideme vanakurira nyoka mhenyu kuLAPF vachiti vaimbove vashandi vekanzuru ava vanofanirwa kuenda kuLocal Authority Pensions Fund kwavanoti kanzuru yakaendesa mari.
Kunyangwe hazvo Studio 7 isina kukwanisa kutaura neLAPF, mutauriri weInsurance and Pensions Commission VaLloyd Gumbo vati makanzuru mazhinji haasi kubhadhara mari dzemudyandigere dzavanobatira vashandi. VaGumbo vati makanzuru ane chikwereti chinosvika mamiriyoni mazana maviri kuLAPF.
Vatiwo makambani mazhinji, munyika arikubatira vashandi mari asi vasingaendesi mari yacho izvo zvinozoita kuti vashandi pavanoenda kumudyandigere vasawana mari.
Zvichakadaro, Insurance Pension’s Commission kana kuti IPEC inotiwo kune makambani akawanda kusanganisa ehurumende vari kutora mari dzevashandi vachiti ndedzemudyandigere asi vasiri kudziendesa kuNSSA.
Mari iyi inonzi yasvika pamamiriyoni mazana matanhatu nemakumi matatu nemashanu kana kuti RTGS 635 million. Gweta uye vari nyanzvi munyaya dzemitemo yevashandi VaRogers Matsikidze vati zviri kuitwa nevemakambani nemakanzuru imhosva pamutemo
Vachitaurawo neStudio 7, gurukota rezvevashandi Doctor Sekai Nzenza vaudza Studio 7 kuti vari kunetsekana nemari yemudyandigere iri kupihwa vashandi nekudaro vakanyorera gurukota rezvemari Muzvinafundo Mthuli Ncube kuti vaonewo kuti pane mari yavangawedzera here vari pamudyandigere ava.
Vari pamudyandigere vakawanda vari kunonga svosve nemuromo zvichikonzerwawo nenyaya yekuti mitengo yezvinhu iri kuramba ichiwedzerwa uko mari dzavo dzichishaya simba vamwe vasiri kutombotambiriswa.
Chikwata cheFC Platinum chabudirira kunomiririra nyika mumakundano e2015 Caf Confederation Cup zvichitevera kukunda kwachakaita nesVONDO.
Chikwata ichi chakatora mukombe we Chibuku Super Cup nekubudirira kuenda kunomirirra nyika muCaf Confederatrion Cup mumutambo wakabuda Harare City ichichema kuti yaive vabiririrwa nemuridzi wepembe, VaNomore Matemera.
Harare City yaive yakatungamira 1-0 mutambo wave nemaminitsi anokwana mana awedzerwa apo pakanwiswa chibodzwa neveFC Platinum murairidzi wavo Masimba Dinyero nevamwe vakawanda vaive munhandare iyi vachiti ivo bhora raive risina kudarika mutsetse.
Dinyero haana kuda kuvanza nezvaanofunga kuti ndizvo zvakaitika pamutambo uyu.
VaMatemera vakaramba kutaura nezvemutambo uyu apo Studio7 yakaedza kutaura navo nezvavaipomerwa zvekuve kudivi reFC Platinum.
Murairidzi wechikwata cheFC Platinum, Norman Mapeza, anoramba kuti chikwata chake chakabatsirwa nemuridzi wepembe asi achibvuma kuti mutambo wanga wakaoma.
Uyo wave mukombe wechipiri waMapeza achirairidza FC Platinum, asi uri wechitatu kuchikwata ichi. FC Platinum yakatora mukombe weIndependence Trophy apo yairairidzwa naLloyd Mutasa.
Asi Mapeza anofunga kuti fainari yeChibuku Super Cup yaive isingafanirwe kuve yakatambirwa mumusha wavo weMandava Stadium.
Pakutora mukombe uyu, FC Platinum yakawana mari inoita iyo zviuru makumi manomwe nezvishanu zvemadhora. Chikwata chakakundwa cheHarare City chakawana madhona zviuru makumi mashanu.
Chikwata cheFC Platinum chichamiririra nyika zvekare mumakwikwi eCaf Confederation Cup muna 2015.
Madzimai nevanasikana vari kukurudzirwa kuti vamhan’are kumapurisa kana kuenda kukirinika inobatsira vanenge vabatwa chibharo yeAdult Rape Clinic chiri paParirenyatwa kuitira kuti vawane nechimbichimbi rubatsiro runodzivirira kutapurirwa zvirwere zvepabonde uye kupodzwa marwadzo epfungwa.
Kurudziro iyi iri kuitwa nemumwe mushandi mukuru wepaAdult Rape Clinic, Amai Phepisiwe Muranda, avo vanoti munhu wese ane kodzero dzokuwana rubatsiro pachena pakiriniki yavo, zvikuru vanasikana avo vanotyisidzirwa kuti vasaudze ani naani zvake, sezvo vanhu vazhinji vanombunyikidza vana ava, vari vanhu vehukama.
Amai Muranda vanoti zvakakosha kuti munhu anenge abatwa chibharo kuti vawane rubatsiro nechimbi chimbi, kusati kwapfuura mazuva matatu, nokuti vakasadaro, vanozoona vave kurwara nematenda akasiyana siyana anosanganisira zviwere zvepabonde uye kana kutobata pamuviri pasina kurongwa.
Amai Muranda vanoti kune zvinhu zvakawanda zvinotadzisa vanenge vabatwa chibharo kuti vabude pachena nokuti vanopandukirwa nevemhuri dzavo izvo zvinozoita kuti vanyarare nemarwadzo avo okubhinywa.
Asi Amai Diana Mailosi, avo vanoshanda nesangano reCompass, vanoti kune zvimhinga mupinyi zvakawanda zvinokonzera kuti vasikana vasabude pachena kana vabatwa chibharo.
Amai Mailosi vanoti mimwe mitemo inotadzisa kuti vasikana ava vabude pachena nezvenyaya idzi nokuti mitemo iyi inovasungira kuti vaperekedzwe kuchipatara nemubereki.
Vanoti vana mazuva ano vari kutanga zvebonde pavanenge vachiita mahumbwe koita vaye vanobhinywa nevanhu vokuziva vemumhuri avo vanoshaya kuti vomhang’ara nyaya iyi sei nokuti kazhinji anenge ari munhu wepadhuze chaipo.
Amai Mailosi vanoti vana vakawanda havazivi kana dzidziso dziri maererano nekubhinywa nedzimwe nyaya dzepabonde zvinova zvimwe zviri kutadzisa vana vari pasi pezera vashaye rubatsiro.
Baba Raymond Mazhambe, avo vanoshanda nesangano reSexual Reproductive Health and Africa Rights, vanoti vanosangana nenyaya dzekubhinywa kwevanjukadzi mubasa ravanoita mumatunhu akasiyana siyana munyika.
Mukuru weVictims Friendly Unit muZimbabwe Republic Police, Superitendent Francis Mutema, vanoti munhu wese anenge asangana nedambudziko rakadai anokwanisa kuenda kuzvipatara, makiriniki kana kumasangano akazvimirira akasiyana siyana avanoshanda navo pakururerutsa matambudziko evanenge vabatwa chibharo.
Superitendent Mutema vanoti kunyange hazvo vasina kukwanisa kupa Studio 7 huwandu hwevanhukadzi vari kubhinywa pagore, vanosangana nenyaya idzi kakawanda zvokuti vanotodzifambisa nechimbichimbi kuitira kuti vakwanise kuendesa vakadzi ava kunorapwa nekukurumidza kuitira kuti vasabata pamuviri nekutapurirwa zvirwere zvepabonde.
Sangano reUnicef rinoti vanasikana vanodarika makumi manomwe ezviuru, 70 000, vanobata pamuri vozonobiswa mimba idzi mumikoto, izvo zvinokwanisa vhiringidza hutano hwavo, kana kutofa.
Masangano anoshanda nevanhukadzi muZimbabwe munyaya dzekumbuyikidzwa kwevakadzi anosanganisira Adult Rape Clinic, Musasa, Women Lawyers Association, Women’s Action Group, Shamwari Yemwana Sikana, Padare nemamwe akawanda anoita dzidziso dziri maringe nekubhinywa kwevanhukadzi mumatunhu akawanda enyika.
Varimi vakawanda vanoti vari kutambira nemufaro mutengo mutsva wave kutengwa navo mbesa dzavo neGrain Marketing Board, asi vari kuchema kuti mitengo yembeu nezvimwe zvavanoda pakurimisa iri kuramba ichikwira zvakanyanya.
Hurumende yakazivisa kuti mbesa dzinoti chibage, zviyo, mhunga nemapfunde zvave kutengwa nemari inoita zviuru zvina zvemadhora emunyika, kubva pamadhora zviuru zviviri nezana mumwaka wekurima wa2019/2020.
Mukuru werimwe sangano revarimi, reZimbabwe Commercial Farmers’ Union, VaJeremiah Tevera, vanoti zvinofadza kuti hurumende yaona kuti mutengo wanga uripo hauchakwanisa kubatsira varimi, asi vanoti mutengo mutsva wezvirimwa uyu ngausadzinganiswa nekuda kwezvimwe zvinodiwa nevarimi.
"Dambudziko ratinaro muZimbabwe nderekuti pese panokwidzwa price yembesanwa dzedu tinosangana nekukwira kwema price ezvinhu zvakawanda," VaTevera vanodaro.
Vanoti varimi vacharamba vakaomerwa nekuda kwekuti mutengo wembeu nefotereza nezvimwe zvavanoda mukurimisa uri kukwira zuva nezuva, pamwe chete nemutengo wemafuta edzimotokari avanoshandisa mukurima, ayo ari kukwira svondo roga roga.
Vagari vemudunhu reMasvingo, zvikuru madzimai, vanoti hurumende inofanirwa kupa bazi rezvehutano mari yakawanda kuitira kuti veruzhinji vasarasikirwe nehupenyu hwavo.
Vachitaura nhasi pamusangano weruzhnji waitwa nekomiti yeparamende inoona nezvemari, iyo yanga ichitora pfungwa dzevanhu pakugadzirwa kwebhajeti regore rinouya, vagari vekuMasvingo vati bazi rezveutano munyika raparara izvo zvoita kuti vanhu vazhinji, kunyanya vatungamiriri, vandorapwa kunze kwenyika.
Mugari wekuRunyararo West, Amai Dorothy Sibanda, vati bazi rezvehutano rinofanirwa kupihwa mari yakawanda.
Amai Marble Chikora vekuZaka vatiwo hurumende inofanira kuisa mari yekuwedzera zvipatara kumaruwa.
Mumwe mukoma wechidiki, Oscar Murambiwa, atiwo madzimai ari kuomerwa zvikuru kana vachinge vaenda kunorapwa, zvikuru chirwere chegomarara neshuga.
Nhengo yeparamende ye Bulawayo Central uye vari nhengo yekomiti inoona nezvemari , Amai Dorcas Sibanda, vati vanotsigira zvataurwa nemadzimai ekuMasvingo panyaya yekupa chikamu chikuru chebhajeti kubazi rezveutano.
Komiti iyi yanga ichitungamirwa naVa David Chapfika, vanove nhengo yeZanu PF inomirira Mutoko South.
Komiti yeparamende iyi iri kupinda muvanhu ichinzwa zvavanoshuvira mubhajeti renyika.
Masangano anoshanda akazvimirira anoti hurumende haina chido chekurwisa nekupedza huwori munyika zvisineyi hazvo kuti mutungamiri wenyika, VaEmmerson Mnangagwa, vanobuda vachishoropodza huori uhwu.
Vachitaura mushure memashoko aVaMnangagwa pazuva rekucherechedza zuva reAfrica Anti Corruption Day pamwe nemashoko avakataura ekushora huori pamusangano wePolitical Actors Dialogue nezuro, mutauriri weCrisis in Zimbabwe Coalition, VaMarvelous Khumalo, vanoti aka hakasi kekutanga VaMnangagwa vachitaura mashoko akadai, asi pasina zviri kuitwa.
VaKhumalo vanoti semaonero avo, hurumende iripo ine huwori hwakanyanya kudarika hurumende yaiva yaVaRobert Mugabe.
Mutungamiriri wesangano rinomirira vashandi munyika reZimbabwe Congress of Trade Unions, VaPeter Mutasa, vanoti pavakatora matomu, VaMnangagwa vakataura kuti vachaparadza huwori, izvo zvavari kutadza kuita sezvo huwori hwacho huri kutoenderera mberi.
Nyanzvi munyaya dzehupfumi, uye vachishanda vakazvimirira, VaMasimba Manyanya, vanoti vanoona sekuti zvinonetsa kuti hurumende irwise huwori nekuti vazhinji vanoita huwori vari pedyo nemutungamiri wenyika nevamwe vakuru vakuru muhurumende.
Imwewo nyanzvi munya dzehupfumi, VaMasimba Kuchera, vanoti VaMnangagwa vakavimbisa kurwisa huwori pavakapinda panyanga muna 2017 vakatodzinga nhengo dzebhodhi reZimbabwe Anti-Corruption Commission dzaivepo asi kusvika pari zvino hapana chiri kunatsoitwa kupedza hurowi munyika.
Vanoongorora nyaya dzematongerwo enyika vakarerekera kubato riri kutonga reZanu PF, VaPeter Matange, vaudza Studio 7 kuti mashoko aVaMnangagwa anoratidza kuti havasi kufara nemabatirwo ari kuitwa nyaya dzehuwori munyika.
Vaenderera mberi vachiti mutungamiriri wenyika haakwanisi kupindira munyaya dzinenge dzave kumatare edzimhosva vachiti nyaya dzehuwori dzinoda nyanzvi mukudziongorora uye zvinotora nguva kuita izvi.
Asi VaMnangagwa vanoti hurumende yavo iri kuedza napose painogona napo kurwisa huwori.
Mushandi mukuru anoona nezvekuburitswa kwemashoko muZanu PF, VaTafadzwa Mugwadi, vanoti hurumende yaVaMnangagwa iri kurwisa huori ndosaka vamwe vakuru vakuru muhurumende vaine nyaya dzehuori dziri kumatare.
Kubvira pavakapinda muhofisi, pane makurukota ehurumende anoti Amai Priscah Mupfumira, VaObadiah Moyo nevamwe vaive makurukota ehurumende, vakaita saVaIgnatius Chombo, naVaSamuel Undenge vakasungirwa nyaya dzehuwori.
Sachigaro weZimbabwe Anti-Corrutpion Commission, Justice Loice Matanda-Moyo, vanoti matare anofanira kusimbiswa kuti ape mitongo inodzivirira kuparwa kwemhosva dzehuwori munyika.
Sangano reTransparence International rinoti Zimbabwe inorasikirwa nemari inodarika bhiriyoni remadhora ekuAmerica nekuda kwehuori gore rega rega.
Kushaikwa kwemari yekunze kunonzi kuri kukonzera kuti mishonga yezvirwere zviri kuuraya vanhu mazuva ano ishaikwe.
Mishonga inomwiwa nevanorwara neshuga ye insulin, pamwe nemimwe mishonga inoshandiswa panoitwa maoperation yave kunetsa kuwana.
Sangano rinomirira vanaChiremba reZimbabwe Medical Association (ZIMA) rinoti zvinhu hazvina kumira zvakanaka munyika zvokuti banga guru renyika rikasabatsira nemari yekunze, mishonga yakakosha ichashaikwa zvachose.
Munyori musangano reZimbabwe Association of Doctors for Human Rights, Dr Evans Masitara, vanoti hurumende inofanirwa kugadzirisa dambudzo remishonga hupenyu hwevanhu husati hwarasika.
Nenyaya yekunetsa kwemari yekunze kwenyika, banga guru renyika ndiro rave kugovera mari kumakambani anoda kutenga zvinhu kunze kwenyika zvichienderana nekokosha kwazvo.
Zvinhu zviri kunyanyokosheswa pari zvino mafuta edzimotokari. VaMasitara vashora banga renyika ravati harisi kukoshesha zveutano sezvo vasiri kubudisa mari yekutenga mishonga nechimbi chimbi.
VaAmos Zhou vane chirwere cheshuga. VaZhou vanoti chiri kunyanya kuvarwadza ndechekuti apo mishonga iri kunetsa, vatungamiriri vehurumende vanonorapwa kunze kwenyika nokudaro nhamo iyi iri kungobata varombo chete.
Izvi zvatsigirwa naVa Tafadzwa Ndoro avo vati hurumende yeZimbabwe inofanirwa kuumba sangano rinomiririra makambani akasiyasiyana kuti riongorore kuti mari shoma yekunze inenge iri munyika yoshandiswa pane zvipi.
Mukuru anoona nezvemishonga kuParirenyatwa, VaDavison Vuragu, vakanyorera kambani yeAspen Pharmacare Zimbabwe, vachiizivisa kuti zvinhu zvasvika pakaipisisa.
Mutsamba yavakanyora neChishanu chapfuura, VaVuragu vakati Parirenyatwa yainge yasarirwa nemishonga inoshandiswa kubvisa marwadzo kana munhu aoparetwa ichashandiswa kwemasvondo maviri.
Vakatiwo kushaikwa kwemishonga iyi kwaikonzerwa nekubuda kwakaita kambani ye GSK, iyo yaiwanisa nyika mishonga iyi.
Nepamusana pedambudziko iri, VaVuragu vakakumbira kuti Parirenyatwa itenge mishonga iyi kunze kwenyika, vachishandisa kambani ye Aspen, kuitira kuti nyika isawirwe nedambudziko iri.
VaVuragu vakaudzawo Aspen kuti dambudziko iri rakatarisana nezvipatara zvose zviri munyika.
Studio7 haina kukwanisa kunzwa kugurukota rezvehutano, VaDavid Parirenyatwa, kuti tinzwe pamire hurumende panyaya iyi.
Huwandu hwevanhu vabatwa nechirwere cheCoronavirus munyika hwasvika pavanhu gumi nemumwe chete zvichitevera kubatwa kwemumwe mudzimai nechirwere ichi uyo akanga ashanyira kuBritain masvondo maviri apfuura, pamwe nemurume akashaya kuBulawayo mukupera kwesvondo.
Gwaro raburitswa nebazi rezvehutano rinoti mudzimai wemuHarare ane makore makumi maviri nemana akawanikwa ayine chirwere cheCoronavirus mushure mekunge ashanyira Britain, ukuwo murume ane makore makumi manomwe nemapfumbamwe achigara muBulawayo, akashaya neMugovera muchipatara kwakare kuBulawayo.
VeRapid Response Team vanonzi vakaenda kumba kwemudzimai uyu mushure mekufonerwa vakasvikoongorora mhuri yese.
Pari zvino hutano hwake hunonzi hausi panjodzi.
Bazi rezvehutano rinoti riri kuita zvose zvarinogona kuramba richiongorora hutano hwevarwere ava uyezve neavo vese vangadai vakasangana navo.
Chirwere cheCoronavirus chavhiringa pasi rose, uye kukonzeresa kuti vanhu vanodarika mabhiriyoni mana, vagare mudzimba dzavo senzira yekuti chirwere ichi chisarambe chichipararira.
Pasi rose vanhu vanodarika miriyoni imwe chete nemazana matatu ane makumi matanhatu ezviuru, vabatwa nechirwere ichi, icho chaurayawo vanhu vanodarika zviuru makumi manomwe nezvishanu, kusanganirisa Zororo Makamba wemuZimbabwe, uyo akashaya gore rapera.
Nyika yanyanya kuvhiringwa neCoronavirus iAmerica, iyo ine vanhu vanodarika nazana matatu nemakumi matanhatu ezviuru, uye vanhu vafa munyika iyi vava kudarika zviuru gumi nemazana mapfambumwe.
Italy ndiyo ine vanhu vakawandisa vafa, avo vadarika zviuru gumi nezvitanhatu nemazana mashanu, ichiteverwa neSpain, iyo ine vanhu vafa vanodarika zviuru gumi nezvitanhatu nemazana mashanu.
Kunyange hazvo Zimbabwe iri kuita ongororo yayo pavanhu vanofungidzirwa kuti vane chirwere cheCoronavirus, mukuru mubazi rezvehutano mudunhu reMashonaland West, VaWensilus Nyamayaro, vanoti vanoendesawo masamples avanenge vaongorora kuSouth Africa senzira yekusimbisa wongororo yavanenge vaita munyika.
VaNyamayaro vanoti izvi hazvireve kuti nyika haigone kunyatsoongorora kuti munhu ane chirwere cheCoronavirus here kana kuti kwete, asi vanoti zvavari kuita ndizvo zvinokurudzirwa neWorld Health Organisation.
Dr Nyamayaro vakurudzira hurumende kuti iongorore vanhu vose vanopinda nendege munyika kusanganisira nhandare diki dzevanhuwo zvavo dzakaita seKariba nePrince Charles airdrone.
Dr Nyamayaro vanoti dunhu ravo rinoda mari inosvika miriyoni imwechete yemadhora yekuti vawane zvikwanisiro zvekurwisa cherwere cheCoronavirus uye vanoti dunhu ravo rakasarudza nzvimbogumi dzichachengeterwa vanhu vanenge varwara nechirwere cheCoronavirus.
Mune imwewo nyaya sangano rakazvimiririra reNGO Forum razivisa mugwaro raro raraburitsa kuti ratambira nyaya dzekutyorwa kwekodzero dzevanhu dzinosanganisira nyaya zana negumi nesere dzekusungwa kwevanhu munzvimbo dzinoti Masvingo, Gweru, Bulawayo, Hwange, Harare neChinhoyi, nyaya dzekurohwa kwevanhu makumi mashanu nevatanhatu munzvimbo dzinoti Zvishavane, Wedza, Harare, Masvingo, Bulawayo neChinhoyi uye nyaya ina dzekushungurudzwa kwevatori venhau munzvimbo dzinoti Mutare, Harare, Gweru neChinhoyi.
Vanhu vakawanda munyika vanoti vari kusungwa pamwe nekurohwa nemapurisa nemasoja apo vanenge vabuda mudzimba vachitsvaga zvekudya.
Hatina kunzwa divi remasoja panyaya iyi asi mukuru wemapurisa mudunhu reMashonaland West, Amai Priscilla Makotose, vakabvuma svondo rino kuti vari kusunga vanhu vakawanda uye vane dambudziko rekushaya zvipfeko zvinodzikisa kutapuriranwa kwechirwere cheCoronavirus.
Senzira yekuderedza kupararira kwechirwere cheCoronavirus, mutungamiri wenyika, VaEmmerson Mnangagwa, vakavhara nyika kwemasvondo matatu.
Sangano rinomirira vashandi, reZimbabwe Congress of Trade Unions (ZCTU), rinoti hurukuro dzarakaita nemapazi aro dzakabuda nechisungo chekuti paitwe kuratidzira pamwe chete nekumbomira kuenda kumabasa kana hurumende ikatadza kugadzirisa nyaya yemihoro yevanhu. Munyori mukuru weZCTU, VaJaphet Moyo, vaudza Studio 7 kuti pakatenderanwa kupa hurumende nevamabhizimisi nguva yekugadzirisa nyaya dzemihoro nekumira kwakaita zvehupfumi munyika pasati paitwa kuratidzira. VaMoyo havana kukwanisa kutiudza kuti kuratidzira uku kungaitwa rini uye kuti vanopa hurumende nguva yakadini kuti igadzirise zvinhu munyika.
Varwere vakawanda vanonzi vachafira mudzimba vachitadza kuwana mari dzekuenda kunorapwa kuzvipatara zvehurumende zvichitevera danho rakatorwa nehurumende kutanga kwegore rino rekukwidza mari dzinobhadharwa nevarwere muzvipatara zvavo zvese zvemunyika.
Bazi rezvehutano nekuchengetwa kwanaka kwevana rakazivisa neChipiri nezvekukwidzwa kwemari dzinoripirwa pakurapwa muzvipatara zvehurumende kutanga musi wa 01 Ndira.
Vachinyora mugwaro rakaendeswa kuvakuru vezvipatara zvese, munyori mukuru mubazi rezvehutano, Doctor Agnes Mahovha vakati bazi ravo rakanga rasvika padanho iri richitarisawo kushupika kuri kuitwa neveruzhinji.
Mari itsva idzi dzinenge dzave kureva kuti murwere wechikuru achanoonekwa pachipatara cheParirenyatwa ave kufanirwa kubhadhara madhora mazana maviri emari yemunyika, kuchitiwo mwana ane makore ari pamusoro pemashanu ave kubhadhara madhora zana.
Varwere vachaenda kuzvipatara zvikuru zvemunyika zvakaita seHarare Central Hospital neChitungwiza Central Hospital vave kutarisirwa kubhadhara madhora zana nemakumi matanhatu, mwana ane makore ari pamusoro pemashanu achibhadharawo madhora makumi masere.
Zvipatara zvematunhu makuru, kana kuti provincial hospitals, zvave kubhadharisa madhora zana nemakumi maviri kumurwere wechikuru, kuchitiwo mwana achibhadhara madhora makumi matanhatu.
Zvipatara zvehurumende zvematunhu madiki, kana kuti district general hospitals, murwere anenge obhadhariswa madhora makumi masere, mwana ane makore ari pamusoro pemashanu achibhadhariswa madhora makumi mana.
Vakazvitakura vanosununguka vachiita zvekuvhiyiwa vanonzi vave kubhadhara madhora zviuru zviviri nemazana mashanu, kuchitiwo vanosununguka zvakanaka vachitarisirwa kubhadhara madhora mazana matanhatu muzvipatara zvepamusoro pamwe nekuParirenyatwa.
Studio 7 yakundikana kubata Doctor Mahovha kuti tinzwe zvizhinji.
Asi mukuru wesangano reCommunity Working Group on Health, VaItai Rusike vanoti kukwidzwa kwemari dzemuzvipatara uku kuchaomesera vakawanda sezvo ruzhinji rwusingawani mari dzacho.
VaRusike vanoti verizhinji havasi kuhora kana kutambira mari dziri kurehwa idzi kuitira kuti vanenge vachikwanisa kubhadhara kuzvipatara izvi.
"Chiremba chaiye nemari yaari kutambira, kana kuti mukoti, ma nurses nemari dzavari kutambira, havatombokwanise kubhadhara ma fees arehwa iwayo.
Zvoreva kuti vanhu vacho vari kupa service vakaita savanamukoti vari kushanda muzvipatara izvozvo vakava nedambudziko rekurwarirwa kana kurwara iye pachezvake, haatombokwanisa kubhadhara ma fees iwayo," VaRusike vanodaro.
Malawi yave nemutungamiri mutsva akagadzwa zviri pamutemo mushure memwedzi gumi nemitatu.
Musi wa Chikumi 23, mutungamiri webato rinopikisa, VaLazarus Chakwera, vakakunda mutungamiri weMalawai, VaPeter Mutharika, musarudzo yemutungamiri wenyika yakadzokororwa mushure mekuwana zvikamu makumi mashanu nezvisere kubva muzana.
Sarudzo yemutungamiri weMalawi yekutanga yakaitwa muna Chivabvu 2019, VaMutharika vakati vakanga vakunda zvisina kunyanya. Asi VaChakwera, avo vaitevera mushure maVaMutharika musarudzo iyi, vakati sarudzo iyi yakanga yabiridzirwa ndokubva vapikisa izvi mudare reConstitutional Court.
Dare iri rakawana paine humbowo hwekusatevedzerwa kwemitemo inobata sarudzo rikatonga muna Kukadzi 2020 kuti sarudzo itsva iitwe.
Malawi inyika yechipiri muAfrica kuramba kutambira zvinenge zvabuda musarudzo yemutungamiri wenyika ichitevera Kenya yakaita izvi muna 2017.
Gurukota rezvekudyidzana kweAmerica nedzimwe nyika, VaMike Pompeo, vakaratidza kufara zvikuru nekuchengetedzwa kwemitemo yejechetere munguva yesarudzo muMalawi.
“Vanhu vemuMalawi vakasarudza VaLazarus Chakwera semutungamiri wavo. Aka ndeke chipiri matare emuAfrica achiramba kutambira zvinenge zvabuda musarudzo yemutungamiri wenyika uye kekutanga kuti zvabuda musarudzo inenge yadzokororwa zvichiunza mumwe wevakwikwidzi mumasimba ekutonga. Iyi inguva ine nhoroondo kuvanhu vemuMalawi," vanodaro VaPompeo.
VaChakwera vanoti kukunda kwavo “kukunda kwehutongo hwejekerere nekuyananiswa kwemitemo inotonga vanhu.” Vachitora mhiko, VaChakwera vakavimbisa kuti vachashanda vari pasi pemitemo yenyika.
“Izvi zvinoreva kuti ndichazivisa veruzhinji hupfumi hwangu gore rega rega sezvinodiwa nemutemo; ndichaenda kuparamende kunobvunzwa nevanhu mabatiro andinenge ndichiita basa rngu; ndichakumbira kuti mitemo ivandudzwe, zvikuru kuderedza masimba emutungamiri wenyika uye kusimbaradza mapazi ose kuitira kuti ashande akazvimirira, kusanganisira paramende nebazi rinorwisa huori.
“Uyu mukana mukuru munhoroondo yeMalawi kuti ishande zvakasimba kuitira kuti ive neremangwana rakabudirira, iine hurumende inoshanda zviri pamutemo, uye munhu wese akasununguka.”
Vaimbove mutevedzeri wemutungamiri wenyika, VaPhelekezela Mphoko, vasungwa ndokumiswa pamberi pedare redzimhosva vachibva vapihwa mukana wekubhadhara mari yechibatiso kuitira kuti mhosva yavasungirwa, itongwe vachibva kumba kwavo.
VaMphoko vapihwa mukana wekubvisa mari yechibatiso pavamiswa mudare muguta reBulawayo.
VaMphoko vabvisiswa mari yechibatiso inoita chiuru chemadhora emaRTGS kuitira kuti nyaya yavari kupomerwa yekushandisa zvisiri pamwero chinzvimbo chavo apo vaive mutevedzeri wemutungamiri wenyika.
VaMphoko vanonzi vakaita kuti vamwe vakuru vakuru vainge vasungwa, vaburitswe muchitokisi chemapurisa.
VaMphoko vasungwa zviri pamutemo neZimbabwe Anti Corruption Commission, ZACC.
Kunyange hazvo pange pane mashoko ekuti VaMphoko vari kutiza kusungwa, VaMphoko vauya kudare vaine mudzimai wavo, Amai Letitia Mphoko, pamwe nemwanakomana wavo Siqokoqela Mphoko.
Gweta raVaMphoko, VaZibusiso Ncube, vaudza dare kuti havasi kufara nemabatirwo akaitwa VaMphoko nemapurisa akauya pamba pavo achiti aida kuvasunga nemusi weChishanu svondo rapera.
Vati maitiro akadai anotyora kodzero dzavo pamwe nekuda kuvanyadzisa mumaziso everuzhinji, vakakumbira kuti nyaya iyi iongororwe.
VaNcube vaudza Studio 7 kuti VaMphoko vanzi vasiye gwaro ravo rekufambisa mumaoko edare, vamhang’are kumapurisa eCriminal Investigation Department muBulawayo kamwe pasvondo uye kuti vasataure nevafakazi.
Vati vafarawo kuti mutongi wedare abvumirana navo kuti zviri pachena kuti VaMphoko havana kunge vari kutiza kusungwa sezvaitaurwa nemapepanhau ehurumende, uye vanzi vadzoke mudare musi 4 Gunyana.
Muchuchisi wenyaya iyi, VaThompson Hove, havana kupikisana nekubhadhariswa chibatiso kwaitwa VaMphoko uye vabvumawo kuti vachaita ongororo yakumbirwa negweta ravo.
VaMphoko vari kupomerwa mhosva yekushandisa masimba ehofisi yavo zvisiri izvo panguva yavaive mumwe wevatevedzeri wemutungamiri wenyika vachinzi vakaita kuti vamwe vakuru vakuru veZimbabwe National Roads Authority vakange vasungwa vabudiswe muhusungwa.
VaMphoko, avo vakasiyiswa basa zvichitevera kubviswa kwakaitwa VaRobert Mugabe pachigaro chemutungamiri wenyika muna Mbudzi 2017, munhu wechipiri ane chiremera kusungwa neZACC zvichitevera kusungwa kwevaimbove gurukota rezvekushanyirwa kwenyika, Amai Priscah Mupfumira, avo vari kupomerwa mhosva yehuori kuNational Social Security Authority, uhwo hunobata mari inodarika mamiriyoni makumi mapfumbamwe emadhora ekuAmerica.
Mune imwewo nyaya, mutauriri webato reMDC muBulawayo, VaSwithern Chiroodza, vanoti bato ravo riri kushushikana nekwavati kushungurudzwa nekupambwa kwedzimwe nhengo dzavo.
VaChiroodza vati nezuro manheru chete pane nhengo dzavo nhatu dzakada kupambwa kusanganisira mutauriri weveboka rechidiki, VaBen Hlatshwayo, uye vamwe vaviri vakapambwa vakarohwa ndokusiiwa vakandwa panzvimbo dzakasiyana siyana kunze kwedhorobha reBulawayo.
VaChiroodza vati vari kumhang’ara kumapurisa asi havazi kugutsikana nebatairwo ari kuitwa nyaya idzi.
Taedza kubata mutauriri wemapurisa muBulawayo, Assistant Inspector Abednico Ncube, asi nharembozha yavo yange isingabatiki.
Mutauriri weboka revechidiki muMDC, VaStephen Chuma, vati zviri kuitika izvi zvinogona kukonzera kusagadzikana munyika.
Nezuro vamwe vamiriri venyika dzeEuropean Union, Canada, United Kingdom, Australia muZimbabwe vakabudisa mashoko ekushushikana kwavo pamusoro pekwavakati kutyorwa kwekodzero dzevanhu.
Asi hurumende iri kuramba maonero aya.
Sachigaro weMDC inotungamirwa naVaNelson Chamisa, Muzvare Thabitha Khumalo, pamwe nevamwe vatsigiri vebato ravo vatanhatu, vasunga neMugovera nemapurisa muBulawayo.
Muzvare Khumalo, avo vanomirira Bulawayo East muNational Assembly, vasungwa pamwe chete nemurongi wemisangano muBulawayo, Amai Helen Mpofu, VaElliot Mujeri, VaTinashe Matimbure, Meli Sithole, Shelton Tembo nemumwe mutsigiri watisina kuziva zita rake.
Vanomwe ava vambochengetedzwa nemapurisa epakamba yeTshabalala.
Vasungwa ava vazoendeswa kukamba huru yemapurisa yepaBulawayo Central Police Station.
Studio7 yaedza kunzwa kumutauriri wemapurisa, Assistant Commissioner Paul Nyathi, kuti tinzwe zvikonzero zvasungirwa vanhu ava, asi vanga vasiri kudaira nharembozha yavo.
Magweta eZimbabwe Lawyers for Human Rights, ayo ari kumirira nhengo dzeMDC dzasungwa idzi, anoti Muzvare Khumalo nevamwe vavo vari kupomerwa mhosva yekuburitsa manyepo zvichitevera mashoko ari kushambadzwa pasi pehurongwa hweFree Zimbabwe Campaign.
Mutauriri weMDC mudunhu reBulawayo, VaSwithern Chiroodza, vanoti ichokwadi kuti Muzvare Khumalo vasungwa.
VaChiroodza vanoti mapurisa ambosvikawo pamuzinda wemahofisi avo muBulawayo, vachiti izvo zvinoratidza kuti pane zvaari kuda kuita kubato ravo iro rine hurongwa hwekuratidzira muBulawayo nemusi weMuvhuro.
Shasha yemutambo wetsiva yange iine mukurumbira wakanyanya pasi rose Muhammad Ali akavigwa kuKentucky nemusi weChishanu. Mifananidzo inotevera iri kubva kuKentucky kwaaradzikwa.
Mudzimai wemutevedzeri wemutungamiri wenyika, Va Constantino Chiwenga, Muzvare Marry Mubaiwa, vasungwa neMugovera vachipomerwa mhosva yekurova mushandi wavo, Muzvare Delight Munyoro, apo vaida kutora vana kubva kwavari ivo Muzvare Mubaiwa pavakasangana pachikoro chinopinda vana ava paHellenic School, kuBorrowdale.
Izvi zvinonzi zvakaitika nemusi weChipiri.
Muzvare Mubaiwa vamiswa pamberi pedare, asi havana kupihwa mukana wekubvisa mari yechibatisomushure mekunge muchuchisi wenyaya audza dare kuti havafanirwe kupihwa mukana wekubhadhara mari yechibatiso sezvo vakapihwa mumwe mukana wakadai pamwe mhosva yekushandisa mhirizhonga yavakatarisana nayo.
Kunyange hazvo magweta avo anzi apikisa zvakasimba panyaya iyi, Muzvare Mubaiwa vaendeswa kujeri rekuChikubi, uye vari kutarisirwa kumira zvalare mudare musi wa 15 Kukadzi.
Studio7 yaedza kunzwa kugweta raMuzvare Mubaiwa, Va Taona Nyamakura, asi vanga vasiri kudaira nharembozva yavo.
Asi baba vaMuzvare Mubaiwa, Va Kenny Mubaiwa, vanoti ichokwadi kuti mwana wavo aendeswa kuChikurubi Remand Prison.
VaMubaiwa vanoti vachaenda kunopikisa nyaya iyi kudare repamusoro sezvo mwanasikana wavo aine kodzero yekupihwa mukana wekubvisa mari yechibatiso pamhosva dzakaita seyaari kupomerwa.
Muzvare Mubaiwa vakasungwa muna Zvia gore rapera vachipomerwa mhosva dzakati kuti, idzo dzinosanganisira kuda kuuraya murume wavo uyu wavari kurambana naye mumatare edzimhosva, kuburitsa mari munyika zviri kunze kwemutemo, pamwe nekufojera gwaro remuchato.
Asi Muzvare Mubaiwa vari kuramba mhosva dzavari kupomerwa.
Dare redzimhosva rakavabhadharisa mari yechibatiso kuitira kuti vatonge vachibva kumba kwavo.
Mumwe mukuru wekamba iri kuchengeterwa rubatsiro rweCyclone Idai, yeSilverstream, iri kuChimanimani, kuManicaland, uye vari mutevedzeri wemukuru anoona nezvehunyanzvi mubazi rezvemadzimai, Amai Christine Chideme, vakamiswa pamberi pedare kuChipinge vachipomerwa mhosva yekuba rubatsiro.
Amai Chideme vari kupomerwa mhosva yekuba rubatsiro rwakasiyanasiyana rwunokosha zviuru zvitatu zvemadhora rwaifanirwa kuenda kuvanhu vakavhiringidzwa nedutumupengo Cyclone Idai. Gweta riri kumirira Amai Chideme, VaLangton Mhungu, vatenda kuti Amai Chideme vakasungwa vachipomerwa mhosva iyi, iyo vanonzi vari kuramba.
Amai Chideme vanonzi vakanyimwa mukana wekubvisa mari yechibatiso.
Svondo rapera vamwe varume vaviri vakasungwawo nemapurisa maRusape mushure mekuwanikwa vaine zvinhu zvinofungidizirwa kuti zvakabiwa kuChimanimani, zvaifanirwa kubatsira vakawirwa nedambudziko.
Vamwe vezvematongerwo enyika vari kupomerwawo kushandisa masimba avo mukuba chikafu nerumwe rubatsiro.
Bazi rezvezviwanikwa, mamiriro ekunze pamwe nekushanyirwa kwenyika, kuburikidza neboka rezvemamiriro ekunze re Meteorological Service Department, riri kuzivisa nezvekunaya kwemvura yakawanda munyika yose kubva Muvhuro kusvika musi weChina.
Mamwe matunhu akaita seHarare, Mashonaland East neManicaland anotarisirwa kuwana mvura inogona kudarika 80 millimeters, mvura inenge yakawandisa kudarika mamwe.
Mutauriri we Meteorological Services Department, VaTich Zinyemba, vanoti matunhu achawana mvura yakawandisa neChipiri anoti Matabeleland North, Matabeleland South, Masvingo pamwe neMidlands, dzimwe nzvimbo dzichiwana mvura inodarika 50 millimeters mukati memaawa makumi maviri nemana kutanga Muvhuro.
VaZinyemba vanoti kuwanda kwemvura uku kunogona kuzokonzera kuzara kwenzizi nemadhamu, izvo zvinogona kuzoisa veruzhinji munjodzi.
Vanoti boka ravo riri kuyambira veruzhinji, zvikuru vana vadiki, vakwegura pamwe nevatyairi kuti vasaedze kuyambuka nzizi dzinenge dzizere, vachitiwo vagere munzvimbo dzakadzikira vanofanirwa kubva sezvo dzichizoita mafashamu.
VaZinyemba vanotiwo mvura iyi ichange iine mhepo yakawanda inogona kudzura miti nekuparadza matenga edzimba, uyewo kuti ichange iine mheni.
Chikwata cheZimbabwe chemaWarriors chiri kupinda mukamba mangwana kutanga gadziriro yacho yemakundano e2020 Africa Nations Championships ayo ari kuitirwa muCameroon kubva musi wa 4 kusvika 25 Kubvumbi.
Vanotungamira nhabvu veZifa vatora yambiro yekuti chikwata ichi chinoda gadziriro yakasimba zvakadzama nekupa maWarriors nguva yakati wandei vari pamwe chete mukamba.
Iyi ishanduko huru kubva pane zvanga zvichiitika makore apfuura apo zvikwata zvenyika zvanga zvichiungana mazuva mashoma-shoma kwasara mitambo kana kuti makundano atanga.
Chimwe chiri kufadza ndechekuti kamba iyi haisi kuzokanganiswa sezvo mitambo yenhabvu yemunyika isati yatanga.
Muongorori wemutambo wenhabvu, VaFarai Kambamura, vanoti zviri kuitika izvi zvinoratidza kuti veZifa vadzidza kubva mukukundikana kwekare.
Asi chave kudiwa sekutaura kwavaimbove mubati wepembe, VaSam Hamandawana, ndechekupa chikwata ichi mitambo yekuedzana masimba nezvimwe zvikwata zvakasimba seZambia neTanzania izvo zviri kuendawo kumakundano aya.
Murairidzi wemaWarriors, Zdravko Lugorusic, aunganidza vatambi makumi maviri nevanomwe avo vachadzikiswa kusvika pamakumi maviri nevatatu chikwata ichi chisati chasimuka .
Asi paita kunyunyuta kuti vatambi vakaita saRalph Kawondera uyo akatora chinhanho chechipiri pamakundano e2019 Castle Soccer Star of the Year haapo pavatambi vakasarudzwa ava.
Vamwe vatambi vakasarudzwa ndiPhineas Bhamusi, Partson Jaure, William Taderera, Ian Nekati, Prince Dube, Devon Chafa, Ishmael Wadi, Valentine Kadonzvo, King Nadolo, Juan Mutudza naKelvin Madzongwe.
Zimbabwe inofanira kubuda iri pazvikwata zviviri zvichange zviri pamusoro mugungano rezvikwata zvina rinosanganisorawo Cameroon, Burkina Faso neMali kuti ienderere mberi nemakwikwi aya.
Asi nhengo yeZimbabwe National Soccer Supporters Association, VaAlfred Mukuche, vanoti Zimbabwe ingangovhundutswa neCameroon chete mugungano iri,
Asi VaKambamura vanoti Zimbabwe haifanire kudherera Mali neBurkina Faso vachiti munhabvu hamusisina zvikwata zvidiki semaroverwo akaitwa Liverpool neWatford.
Kubvira makundano aya avambwa muna 2009, Zimbabwe haisati yambodarika nharaunda yekutanga.
Chizvarwa chekuThailand chekumbokatiza muchipatara cheWilkins muHarare neSvondo kwachaifanirwa kuongororwa kana chiine coronavirus chinonzi chazoongororwa neChipiri chawanikwa chisina hutachiwana uhwu.
Mukuru anoona nezvehutano mukanzuru yeguta reHarare, Doctor Prosper Chonzi, zvabuda muongororo yaitwa iyi zvinoratidza kuti murume uyu haana chirwere ichi, izvo zvaita kuti abva aregwa achienda kumba kwake.
Murume uyu anonzi adzoka ega kuchipatara ichi mushure mekutsvagwa nemapurisa achishaikwa.
Murume uyu anonzi akabva kuThailand mazuva makumi maviri adarika akaitwa ongororo ye coronavirus pakupinda kwaakaita munyika, izvo zvakaratidza kuti muviri wake waidziya zvakanyanya.
Izvi zvinonzi zvakazoita kuti aendeswe kuWilkins Hospital, uko akazongotsakatika.
Hapana ati awanikwa aine chirwere ichi muZimbabwe kunyange hazvo paine vanhu vanoVanhu vana muSouth Africa vanonzi vakawanikwa vaine hutachiwana hwecoronavirus neMuvhuro, izvo zvasvitsa huwandu hwevanhu vave nechirwere ichi pavanomwe munyika iyi.
Vakambove gurukota rezvehutano uye vari ivo munyori anoona nezvehutano muMDC inotungamirirwa naVaNelson Chamisa, Doctor Henry Madzorera, vanoti panofanirwa kutorwa matanho akasimba ekuchengetedza vanenge vafungidzirwa kuti vangave nehutachiwana hwechirwere ichi, vachiti zvakaitika paWilkins Hospital hazvifanirwe kodzokororwa nekuti zvinoisa ruzhinji rwevanhu munjodzi.
Doctor Madzorera vanoti bazi rezvehutano rinofanirwawo kushambadza zvakasimba nezvechirwere ichi, uyewo kuisa nhare mumatunhu ose emunyika ekuti vanhu vanokwanisa kufona chero nguva vachitaura pamusoro pechirwere ichi.
Vari kukurudzirawo kuti pave navanautsanana vanofamba vachiongorora vanhu kuti vane hutachiwana here kana kuti kwete, pane kumirira kuti munhu anofungidzira kuti ane chirwere ichi aende iye kuchipatara.
Sachigaro weCaps United VaLewis Uriri vanoti vagadzirisa matambudziko ange atarisana nechikwata chavo uye vatambi vange vachiramwa basa vatanga kuita gadziriro yemitambo yavo yeCastle Premier Soccer League.
Vachitaura neStudio 7 VaUriri vati vatambi vapihwa mari dzavo dzemabhonasi dzange dzasarira.
Asi vati mari dzemihoro dzemwedzi wapera dziri kupihwa vatambi munguva pfupi inotevera. Vatiwo pane vamwe vanhu vavasina kudoma nemazita vavati vari kufurira vatambi veCaps United kuti varamwe kutamba nhabvu.
VaUriri vati vataura nevatambi ava uye vatiwo nyaya iri kupa kuti vanoneke kubhadhara vatambi inyaya yekuti zvinhu zvakaomera munhu wose munyika vakati kana hurumende chaiyo haisati yabhadhara mari yemabhonasi yegore rapera.
Vanorwira kodzero dzepabonde vanoti mutemo wekubvisa nhumbu unofanirwa kuvandudzwa kuti ufambirane nenguva pamwe nekuchengetedza hupenyu hwevanasikana nevanhukadzi.
VaSiyendisa Ndlovu vanoshanda nesangano reSayWhat vanoti veruzhinji havana ruzivo nemutemo wekubvisa pamuviri uyu uye vanoti zvakakosha kuti hurumende ishambadze mutemo uyu.
VaNdlovu vaudza Studio 7 kuti zvakakosha kuti mutemo uyu uvandudzwe sezvo wakanyorwa kare kare. Vati mutemo unofanira kuvandudzwa uwedzerwewo zvimwe zvingakonzera kuti munhu akazvitakura abvise pamuviri zviri nyore.
VaNdlovu vati zvinhu zvakadai sekurwara nepfungwa, vane denda reHIV kana hurema ndezvimwe zvezvinhu zvingagone kutariswa pakubvisa nhumbu.
VaNdlovu vatsanangurawo vakati mutemo uyu sezvauri hautari zvipatara zvekuti veruzhinji vanogona kuenda kunobviswa nhumbu zviri pamutemo uye vakati hausunguri vana mukoti kana vana chiremba kuti vabvise munhu nhumbu zviri pamutemo.
Muzvare Tendaishe Changamire vanorwira kodzero dzesikarudzi pasi pechirongwa cheRight Here Right Now vatsigirawo kuti mutemo uyu uvandudzwe kuwedzera zvingakonzera kubviswa kwenhumbu.
Muzvare Changamire vanoti tsvakiridzo zhinji dziri kuratidza kuti vanasikana vechidiki vari kurasikirwa nehupenyu vachibvisa nhumbu nenzira dzisiri kwadzo.
Kunyangwe zvavo vechidiki vazhinji vari kutsigira kuti mutemo uyu uvandudzwe mamwe madzimai echikuru anopokana nazvo vachiti mutemo wekubvisa nhumbu haufaniri kuti utendedze zvakanyanya kubviswa kwepamuviri vachiti zvinozopa vechidiki kunyanya kusakoshesa hupenyu.
Mutemo weTermination of Pregnancy Act wakadzikwa nedare reparamende muna 1977 nyika isati yawana kuzvitonga kuzere.
Mapurisa asunga nhengo dzakati wandeyi dzeMDC inotungamirwa naVaNelson Chamisa apo dzanga dzichiedza kuda kupinda pamuzinda webato iri muHarare uyo uri paMorgan Tsvangirai House.
Izvi zvaitika zvichitevera kutorwa kwakaitwa muzinda uyu nechikwata cheMDC chinotungmirwa naMuzvare Thokozani Khupe.
Muzvare Khupe ndivo vakanzi nedare reSupreme Court ndivo vanofanirwa kufanobata matomu zvichitevera kushaya kwaVaMorgan Tsvangirai makore maviri apfuura.
Vasungwa nemapurisa vanosanganisira vatevedzeri vaviri vaVaChamisa, VaTendai Biti naAmai Lynett Karenyi Kore, pamwe naVaDavid Chimhini, VaLovemore Chinoputsa, Muzvare Gladys Hlatywayo nevamwe.
Vasungwa ava vanonzi vanga vachida kupinda pamuzinda webato ravo, apo paswera pakakomberedzwa nemapurisa ane zvombo.
Studio7 haina kukwanisa kunzwa divi remapurisa kuti vanhu vangani vasungwa, uye kuti vari pomerwa mhosva dzakaita seyi sezvo mutauriri wemapurisa, VaPaul Nyathi, vanga vasiri kudaira nharembozha yavo.
Mutauriri weMDC yaVaChamisa, Muzvare Fadzai Mahere, vati vashamiswa zvikuru nekusungwa kwaitwa vamwe vavo.
Zvinhu hazvina kumira zvakanaka muMDC zvichitevera mutongo weSupreme Court gore rino uyo wakati makongiresi akaitwa naVaChamisa naMuzvare Khupe akaitwa zviri kunze kwebumbiro remitemo yebato iri, nokudaro panofanirwa kuitwa kongiresi panguva iyi Muzvare Khupe vari munhu anofanobata matomu.
Zvichitevera mutongo uyu, Muzvare Khupe vakadzinga nhengo ina muparamende nemuseneti vachiti vanhu ava vakanga vasisiri kumirira zvido zvebato ravo.
Vakadzingwa muparamende ndiMuzvare Thabitha Khumalo, VaProsper Mutseyami, Amai Lilian Timveous naVaCharlton Hwende.
Zvimwe zvizvarwa zveZimbabwe zviri munyika dzakasiyanasiyana zvinoti zvakamanikidzwa kubuda munyika nekuda kwehutongo hwaVaRobert Mugabe, avo vazvinoti vaitonga nedemo.
Nyanzvi mune zvematongerwo enyika vachidzidzisa paBergen University kuNorway, uye vari nhengo yesangano reZimbabwe Yadzoka/Mayibuye Zimbabwe, Doctor Victor Chimhutu, vanoti kunyange hazvo VaMugabe vaionekwa semunhu airwira kuti vana vemuAfrica vabatane, imwe mhuri yeZimbabwe yakanga isingavaone saizvozvo.
Doctor Chimhutu vanoti kubatana kwaiita VaMugabe nevamwe vatungamiri vemuAfrica ndizvo zvimwe zvakaita kuti varemekedzwe zvakanyanya nevatungamiri venyika dzemuAfrica.
Vanoti VaMugabe munhu acharangarirwawo zvakanyanya kuburikidza nekutuka pamwe nekutaura zvavaifunga pamusoro penyika dzekumawirira pamwe nekushoropodza kwavaiita vatungamiri venyika dzakaita seAmerica neBritain.
VaMugabe vanonzi vainge vasingarovewo imbwa vakaviga mupinyi kana dzimwe nhengo dzebato ravo reZanu PF dzakatsautsira, kanawo pavaituka vemapato anopikisa.
VaMugabe vari kutarisirwa kuradzikwa nemusi weSvondo, kunyange hazvo pasati paziviswa kuti vacharadzikwa kupi.
Vana chiremba nana mukoti vanoshanda muzvipatara zvehurumende vazivisa hurumende kuti vacharega kuenda kubasa panotanga mwedzi unouya kana vasina kupihwa mari dzavo mwedzi uno waZvita usati wapera.
Izvi zvataurwa nemutungamiri wesangano ravanachiremba vemuzvipatara zvehurumende, reZimbabwe Hospital Doctors Association, VaFortune Nyamande, avo vanoti sangano ravo rakabatana nesangano ravana mukoti reZimbabwe Nurses association vanyorera hurumende tsamba vachiizivsa nezvedanho iri.
Doctor Nyamande vanoti vanyorera hurumende vachiizivisa nezvedanho ravachatora rekusaenda kumabasa kubva musi wa 1 Ndira gore rinouya.
Vanoti ivo nevakoti vemuzvipatara zvehurumende vatora danho iri nezvikonzero zvekushaiwa mari dzekufambisa sezvo vasati vatambira mihoro yavo yemwedzi uno pamwechete nemari dzebhonasi dzavakavimbiswa nehurumende.
Doctor Nyamande vashorawo mafambisirwo avanoti ari kuitwa mashoko nehurumende, ekushandisa mapepanhau ichisiya nzira dzagara dziripo kare dzekutaurirana.
Gurukota rezvemari, VaPatrick Chinamasa, vakatozivisa kuti hurumende ichatadza kubhadhara vamwe vashandi vayo gore rino nekuda kwekushomeka kwemari iri kupinda muhomwe dzayo.
“VaChinamasa vakashandisa mapepanhau kuti zivisa nezvekushandurwa kwemazuva edu ekutambira mihoro yedu, saka nesu tichashandisawo nzira idzodzo,” Doctor Nyamande vanodaro.
Varairidzi, avo vaifanirwa kutambira mari dzavo neMuvhuro, vanzi vave kutambira neChipiri, asi ruzhinji rwose kusanganisira vanachiremba nevakoti, vachinzi vachazowana mari dzavo musi wa 5 Ndira gore rinouya.
Asi vashandi vazhinji vehurumende vataura neStudio 7 vanoti havana chivimbo chekuti vanowaniswa mari dzavo pamazuva matsva akatarwa.
Takundikana kubata gurukota rezvehutano, VaDavid Parirenyatwa, pamwe negurukota rezvevashandi, Amai Priscah Mupfumira, kuti tinzwe kana pane matanho avachatora ekudzivirira dambudziko ringaitika kana vanachiremba nanamukoti vakaramwa mabasa.
Bato guru rinopikisa reMDC riri kuchema chema richiti nhengo dzavo dziri kushungurudzwa zvakanyanya nemapurisa.
Sangano reZimbabwe Lawyers for Human Rights rinoti vanhu makumi mana nevanomwe vakambosungwa mazuva mashoma adarika, kunyanya vatsigiri veMDC uye vamwe vadzidzi vanomwe vechikoro cheAllen Wilson muHarare vachinzi vainge varatidzira zvisiri pamutemo.
Vamwe vakasungwa vanosanganisira VaMakomborero Haruzivishe, vaive mutungamiri wesangano revadzidzi, reZINASU, avo vamiswa pamberi pedare nhasi, pamwe chete neMumwe wavo, VaAllan Moyo.
Hatina kukwanisa kubata mutauriri wemapurisa, Assistant Commissioner Paul Nyathi, sezvo nharembozha yavo yange isiri kudairwa.
Gweta VaInnocent Gonese vanoona nezvemitemo muMDC vanoti vaHaruzivishe naVaMoyo vachadzokera kudare redzimhosva nemusi weMuvhuro kunoudzwa zvinenge zvatarwa nedare.
Bazi reUnited Nations rinoona nezvehutano reWorld Health Organization, WHO, rakazivisa neChina kuti corona virus, iyo yauraya vanhu mazana maviri negumi nevatatu muChina, yave chirwere chinofanira kutarisiswa nenyika dzepasi rose.
Mumazuva maviri adarika chete, kune vanhu vanosvika zviuru zviviri vari kufungidzirwa kuti vabatwa ne corona virus uye pasi rose vabatwa nayo vave kusvika zviuru zvipfumbamwe nemazana masere munyika dzinosvika makumi maviri neina.
Mukuru weWHO, Dr Tedros Adhanom Ghebreyesus, vanoti kunyange hazvo vaine chivimbo nezviri kuitwa neChina mukudzivirirwa chirwere ichi, vari kutyira kuti chikapararira kunyika dzisina kumira zvakanaka munyaya dzezvehutano, chinogona kuuraya vanhu vakawanda.
Gurukota rezvehutano, Dr Obadiah Moyo, vanoti Zimbabwe iri kuongorora vanhu vanodarika mazana maviri vakabva kuChina kana kuti kunyika dzine dambudziko re corona virus.
Vanhu vari kuongororwa muZimbabwe vari kuitwa izvi vari kumba kwavo kwemazuva gumi nemana.
Vaimbova gurukota rezvehutano, Dr Henry Madzorera, vanoti Zimbabwe inoda mari yakawanda kuitira kuti ikwanise kudzivirira chirwere ichi kana chikapararira munyika.
Mutumbi wevaimbove mutungamiri wenyika, VaRobert Mugabe, uchasvika muHarare neChitatu masikati uye ndipo pachaziviswa hurongwa kwekuradzikwa kwavo.
Izvi zvaziviswa negurukota rezvekuburitswa kwamashoko, Amai Monica Mutsvangwa, mushure memusangano wedare remakurukota.
Amai Mutsvangwa vati pane makomiti ehurumende ari kugadzirira hurongwa kwekuradzikwa kwaVaMugabe.
Pavabvunzwa kuti sei zviri kutora nguva kutaura kucharadzikwa VaMugabe, Amai Mutsvangwa pamwe nekugurukota rezvekudyidzana nedzimwe nyika, VaSibusiso Moyo, vati hapana chinoshamisa pane zviri kuitika vachiti hurongwa hwekuradzikwa kwavo huchaziviswa mushure mekunge mhuri yaVaMugabe, iyo iri kuSingapore, yasvika munyika.
Vati hurumende nemhuri yaVaMugabe zviri kuronga pamwe chete hurongwa uhu.
Ukuwo mutauriri wemadzimambo edzinza raVaMugabe, Mambo Katizagombo, avo vanonzi Gibson Jenami, vati hapachisina makakatanwa pamusoro pekuvigwa kwaVaMugabe sezvo hurumende, ichitungamirirwa naVaEmmerson Mnangagwa, yave pamberi pezvose zvichaitwa.
Ukowo Major General Trust Mugoba, avo vakashayawo svondo rapfuura, vacharadzikwa neChitatu panzvimbo inovigwa magamba yeHeroes Acre muHarare.
Mune imwewo nyaya hurumende inoti pane zvizvarwa zveZimbabwe zana nemakumi manomwe nezvisere zvakabatwa batwa nemhirizhonga iri kuitika kuSouth Africa uye pane vanhu vaviri vekuZimbabwe vakashaya mumhirizhonga iyi.
VaMoyo vati hurumende iri kuronga kuunza vanhu ava nemitumbi yevaviri ava kumusha.
Hurumende inotiwo vashandi mubazi rezvehutano kusanganisira vana chiremba vakatobhadharwa mari yakawedzerwa neezvikamu makumi matanhatu kubva muzana yekuti vabatsirikane uye nhasi dare remakurukota raita chisungo chekuti bazi rezvehutano nemari zvigare pasi kuona kuti vashandi ava vapihwa mari dzinofadza.
Gurukota rezvehutano, Doctor Obadiah Moyo, vati vachagara pasi nebazi rezvemari kuona kuti chisungo chedare remakurukota chatevedzwa.
Vanachiremba vakatanga kuramwa mabasa svondo rapfuura vachitsutsumwa kuti mari dzavo dzemihoro hadzina zvadzichabatsira.
Sangano rakaumbwa kurangarira vairwira kodzero dzevanhu zvakare vari vaive mukuru wesangano reOccupy Africa Unity Square, VaItai Dzamara, reItai Dzamara Trust, nhasi raita mhemberero dzekucherechedza zuva remadzimai reInternational Women’s Day.
Mhemberero idzi dzaitirwa kuHighfield apo madzimai nevasikana vapinda muchiitiko ichi vapihwa zvekushandisa pakutevera kana kuti masanitary pads nezvimwe.
Mutauririri wemhuri yekwaDzamara zvakare vari nhengo yebhodhi reItai Dzamara Trust, VaPartson Dzamara, vaudza Studio 7 kuti vaona zvakakodzera kuratidza rudo kuvanhukadzi mumwedzi uno, unova iwo mwedzi wakatsakatika mukoma wavo Itai makore mashanu apfuura.
Vati kunyange hazvo mukoma wavo aiita zvematongerwo enyika, kurwira kodzero dzevanhu pamwe nekutapa nhau, vaiita zvese izvi nekuti vaive nerudo uye Itai Dzamara Trust ichaenderera mberi nemoyo nyoro wavo.
Vati sangano ravo raparura basa raro mumusha weHighfileds nekuti ndimo makazvarirwa Itai asi vati vachaenda kune dzimwe nzvimbo vachibatsira madzimai nevasina zvekutevera pamwe neruzivo munyaya dzakawanda dzinosanganisira mutemo, dzidzo pamwe nehutano.
Vamwe vapinda muchiitiko chanhasi ndiamai Rememberance Zuze avo vati kunyange hazvo VaDzamara vasati vawanikwa, vanofara nezvaitwa nesangano riri kucherechedza hupenyu hwavo iri .
Mumwe musikan asina kuda kudomwa nezita audza Studio 7 kuti abatsirikana chose nhasi.
Zvichakadai VaPartson Dzamara vazivisa kuti gungano rekucherechedza makore mashanu mukoma wavo apambwa nevavanhu vasingazivikanwe mumusha weGlen View richaitwa nemusi wechipiri muHarare.
Vati kusvika pari zvino havana ruzivo kuti mukoma wavo ari kupi kana kuti mupenyu here.
Vati mapurisa, vanorwira kodzero dzevanhu, Zimbabwe Human Rights Commission nevamwe vaishanda naVaItai Dzamara ndevamwe vakakokwa kugungano iri.
Apo pasi rose richange richipemberera zuva revapoteri, mangwana, zvimwe zvizvarwa zveZimbabwe zvinogara muhupoteri muSouth Africa zvinoti hapana chekupemberera sezvo muSouth Africa muine nhamo dzamowo.
Zvimwe zvarwa zveZimbabwe zvinoti South Africa haisi kuremekedza zvibvumirano zvayakanyorerana nemasangano akaita seUnited Nations pakuremekedza kodzero dzevapoteri.
Munyori mukuru musangano reZimbabwe Migrant Support Network, VaShelton Chiyangwa, vaudza Studio 7 kuti kunyange hazvo zuva revapoteri rakakosha, vari muhupoteri muSouth Africa vari kubatwa neseri kweruoko.
VaChiyangwa vati mhuri yeZimbabwe inogara muSouth Africa ndiyo irikunyanyawo shungurudzwa.
Vaendererawo mberi vachiti sangano ravo rinoshanda nezvizvarwa zvemuZimbabwe nedzimwe nyika kuvabatsira kuwana magwaro ekufambisa
Mutevedzeri wasachigaro musangano reZimbabwe Exemption Permits, Muzvare Gladys Mangwende, vanoti sangano ravo rinofarira hurongwe hwekucherechedza vapoteri asi vano shungurudzika nekusatevedzwa kwekodzero dzavo.
Sachigaro we sangano re Human Rights Watch kuchamhembe kweAfrica, VaDewa Mavhinga, vanoti zuva revapoteri rinokosha munyika yeSouth Africa sezvo mune zvizvarwa zveZimbabwe zvakawanda zviri muhupoteri.
VaMavhinga vaenderera mberi nekukurudzira hurumende yeSouth Africa kuti irerutse mitemo kunyanya munyaya dzemabatirwo evanobva kunze kwenyika.
Chimwe chizvarwa cheZimbabwe, VaGeorge Manyika, vatsigirawo mashoko aVaMavhinga.
VaGabriel Shumba, mukuru wesangano reZimbabwe Exiles Forum vakurudzira masangano akaita seUN, AU, neSADC kuti avheneke zvakadzama kubatwa kunoitwa vapoteri nenyika yeSA, kunyanya zvizvarwa zveZimbabwe.
VaShumba vapawo chikumbiro kugurukota remuSouth Africa, rinoona nezvemukati menyika, VaAron Motseledi kuti varerutse mitemo yemubazi ravo kuitira kuti vapoteri vasatambure mukuwana magwaro.
Vakurudzira masangano anorwira kodzero dzavanhu kuti vashande nesangano ravo mukurwira kodzero dzavapoteri vose vanobva kunze kwenyika.
Mumwe ari muhupoteri VaFrancis Mukono vati havaone kukosha kwezuva revapoteri sezvo zvinhu zvakavaomera muSouth Africa.
Mumwe ari muhopoteri VaSteven Chiweshe vatiwo havachazive pfumo rovobaya.
Mukuru anoona nezvevapoteri mubazi rinoona nezvemukati menyika muSouth Africa VaMandela Madumise, vanoti bazi ravo, rakakumbira rubatsiro kusangano re United Nations Human Rights Council kuti ribatsiro kugadzirisa matambudziko avari kutarisana nawo mubazi ravo.
VaMadumise vati mukupera kwemwedzi unotevera, bazi ravo richange rave kuziva kuti chii chinosungirwa kuitwa mukugadzirisa matambudziko aya.
Kune zvizvarwa zveZimbabwe, zvinofungidzirwa kuti zvinosvika kana kupfuura mamirioni matatu zvakapotera muSouth Africa zvichipomera hurumende mhosva yekuzvishungurudzwa.
Asi hurumende yeZimbabwe inoti vamwe vakaenda muhupoteri vachida havo kunotsvaga mafuro manyoro.
Vashandi vemuzvipatara kusanganisira vakoti navanachiremba vasvika mazuva makumi matatu nematatu vakanda mapadza pasi vachiti mari yavari kutambiriswa haichakwani kuti vaende kumabasa pasina kana tarisiro yekuti dambudziko iri richagadziriswa.
Zvinhu muzvipatara zvehurumende zvabva zvaita manyama amire nerongo zvopa kuti vamwe varwere vadzoserwe kumba vasina kurapwa.
Zvinhu muzvipatara zviri kutarisirwa kutonyanyoipa sezvo sangano ravanachiremba vakuru reSenior Health Doctors Association vakatozivisa kuti kana nyaya dzemari nekuramwa mabasa kwavanachiremba vadiki nevakati dzikasagadziriswa naivo vachapindawo mukuramwa mabasa. Mutauriri wesangano ravanachiremba vakuru iri Dr Aaron Musara vaudza Studio 7 kuti zvinhu hazvina kumira zvakanaka muzvipatara.
Dr Musara vanoti kunyangwe hazvo vakazivisa hurumende nezvedanho ravo rekuda kukanda mapadza pasi kuburikidza nemagwaro avakanyorera mapazi akasiyana siyana hapana mhinduro yavati vawana.
Vanamukoti muzvipatara zvehurumende havasi kuenda kumabasa uye vari kuda kuti hurumende ivape mihoro yavo nemari yekuAmerica yavaitambira muna Gumiguru 2018 pamwe nekuvapa zvekushandisa kuzvidzivirira kubva kuzvirwere kana vari pamabasa.
Mutungamiri wesangano rinomirira vanamukoti reZimbabwe Nurses Association, ZINA VaEnock Dongo vanoti hurukuro nehurumende kutungana kwembudzi.
Mutauriri weZimbabwe Hospital Doctors Association kana kuti ZHDA Dr Tapiwa Mungofa vatiwo kusagadziriswa kwenyaya dzevashandi vezvehutano nehurumende kwave kusiya varwere vasina anovarapa.
VaMungofa vatiwo panguva iyo vana mukoti vakaramwa mabasa dzimwe nhengo dzavo dzakawanda dzave kumba senzira yekudzivirira kutapurirwa chirwere cheCOVID-19 inonzi pachirungu Self quarantine.
Studio 7 haina kukwanisa kunzwa divi rehurumende panyaya yekugadzirisa zvichemo zvevashandi vezvehutano sezvo vakafanobata chigaro chagurukota rezvehutano Muzvinafundo Amon Murwira vanga vasingadaviri nharembozha yavo.
Asi vhiki rapera, VaMurwira vakazivisa kuti vanga vatanga hurukuro nana mukoti. Mutevedzeri wavo VaJohn Mangwiro vaudzawo Studio 7 kuti vanga vakabatikana nekudaro vange vasingakwanise kutaura.
Sachigaro weHealth Services Board, Dr. Paulinus Sikosana, vatiwo vange vari mumusangano unechekuita nedenda reCOVID-19 nekudaro vanga vasingakwanisi kutaura nesu.
Nyanzvi dzezvehutano dzinotiwo kana hurumende ikasagadzirisa nyaya yevakoti kuti vadzokere kumabasa uyewo kudzivirira vana chiremba kuti vasaenderera mberi kuzvigokera moto muziso kunyanya panguva ino nyika yakatarisana nedenda reCOVID-19 iro rauraya vanhu makumi maviri nevashanu kusvika parizvino.
Kanzuru yeChinhoyi inoti yakagadzirira kutevedzera zvakaturwa nedare repamusoro reHigh Court nemusi weMuvhuro zvekuti kanzuru iyi ivake zvivakwa zvayakaputsira vanhu vanotengesa zvinhu zvavo muguta iri.
Vachitaura pamusangano wavaita nevanotengesa vakapwanyirwa zvivakwa zvavo nekanzuru yeChinhoyi, munyori wekanzuru iyi, VaAbel Gotora, vati vachatevedzera mutongo wedare wekuti kanzuru ivake zvivakwa zvekutengesera zvayakapwanyira vamwe vatengesi vakaiendesa kumatare.
Asi VaGotora vati kanzuru haisi kuvaka zvivakwa zvose zvayakapwanya, asi ichavaka chete zvivakwa zvayakanzi nedare repamusoro zvivakwe zvevanhu vatanhatu vakaendesa kanzuru kumatare edzimhosva.
Vanhu vakaendesa kanzuru yeChinhoyi kumatare ndiVaTafadzwa Marimo, VaEmmanuel Ngwaru, VaRichard Svosve, VaPepukayi Marega pamwe naVaDevis Shopo.
Mumwe wevatanhatu ava, VaEmmanuel Gwaru, vati vakatambira mutongo wedare nemufaro mukuru sezvo hurumende yakanga yaudza makanzuru kuti ichenese nzvimbo chete, kwete kupwanya zvivakwa.
VaGwaru vati chimwe chakanyanya kuvarwadza ndechekuti vaibhadhara mari yekuti kanzuru ivake zvavakwa zvakanaka zvekutengesera.  Kanzura wenzvimbo ine misika yakaputswa yeGadzema, Muzvare Patricia Chibaya, vati vari kufarira mutongo wedare uyu sezvo ivo vanga vari panguva yakaoma nekuti kune rumwe rutivi, sekanzuru, vaifanirwa kutevedzera zvainge zviri mutsamba yakabva kugurukota rezvematunhu, VaJuly Moyo, kuti vachenese maguta, asi panguva imwecheteyo, vachinzwirawo tsitsi vanhu vanorarama nekutengesa vakaputsirwa misika yavo.
VaGotora vazivisa kuti kanzuru ichavaka nzvimbo itsva inotengesera vanhu vanosvika makumi mashanu vaitengesa pamusika weGadzema.
Mutauriri wesangano remagweta ari kumirira vakaputsirwa zvivakwa zvavo ava, re Zimbabwe Lawyers for Human Rights, VaKumbirai Mafunda, vati vanotengesa munzvimbo dzakasiyana siyana vari kuuya kumahofisi avo vachida rubatsiro rwekumirirwa mumatare.
Makanzuru akawanda munyika ari kuputsa zvivakwa zvaanoti zvakavakwa zvisiri pamutemo.
Asi vanotengesa munzvimbo dzakasiyana siyana munyika yose vari kupikisa mumatare zviri kuitwa nemakanzuru avo.
Zvichitevera mutongo wedare repamusoro soro reSupreme Court nemusi weChipiri wekuti ndiyani anofanira kumbotungamira bato reMDC kubva zvakashaya VaMorgan Tsvangirai, vanhu vakawanda vari kuda kuziva kuti ndiyani chaiye muridzi weRichard Morgan Tsvangirai House kana kuti Harvest House.
Dare rakati Muzvare Thokozani Khupe ndivo vanofanira kubata matomu muMDC T kusvika paitwa sarudzo mukati memwedzi mitatu.
Asi nyaya yekuti ndiyani anopinda mumuzinda webato ndiyani inenge yakati omei sezvo paine vanhu vaviri vanochengetedza chivakwa ichi vanove VaIan Makone naReverend Tim Neil vaimbotungamira Church of the Province of Central Africa kana kuti CPCA.
Munyori mukuru weMDC Alliance, VaCharlton Hwende vatenda kuti muzinda uri mumaoko evaviri ava uye ivo ndivo vari kubvumidzwa kuushandisa parizvino.
Vari kuzvitiwo vave munyori mukuru webato iri sezvo vachiti radzokera kuhutungamiri hwaro hwa2014 VaDouglas Mwonzora vatendawo kuti muzinda uyu uri mumaoko aVaMakone naVaNeil.
Asi vati vanofunga kuti vachabvumidzwa kushanda mauri. Hatina kukwanisa kubata VaMakone naVaNiel kuti tinzwe divi ravo panyaya iyi.
Mutevedzeri wasachigaro weMDC inotungamirwa naVaNelson Chamisa, VaJob Sikhala, vanoti munzvimbo yeSt Marys kuChitungwiza maberekera ingwe zviri kupa kuti vatsigiri vebato ravo vatize misha vachienda kunohwanda.
VaSikhala, avo vanova mumiriri weZengeza West mudare reparamende, vanoti vatsigiri vebato ravo vari kutsvagwa nemumwe mukuru wemapurisa vangonzi vanonzi VaJabangwe munharaunda iyi vachida kusungwa.
Tayedza kubata VaJabangwe asi havana kuda kupindura mibvunzo yedu.
Studio7 haina kukwanisawo kunzwa kumutauriri wemapurisa,. Assistant Commissioner Paul Nyathi, kuti seyi vatsigiri ava vari kuda kusungwa nemapurisa.
Asi zvinonzi nyaya yekuda kusungwa kwevatsigiri veMDC yakanangana nekuda kuratidzira kuri kuda kuitwa nebato iri munyika yose.
VaSikhala, avo vakasungwa mwedzi wapera vachipomerwa mhosva yekuda kupidigura hurumende yaVaEmmerson Mnangagwa, vaudza Studio 7 kuti vanhu vakawanda vari kutiza dzimba dzavo vachitya kusungwa.
Vanhu vanopfuura makumi mapfumbamwe vakasungwa muHarare Chishanu chapfuura vachisungirwa zvine chekuita nekuratidzira kwainge kwarongwa neMDC musi uyu.
Bato reMDC riri kuda kuratidzira mumaguta makuru munyika asi mapurisa ari kushandisa chikamu chemutemo wePublic Order and Security Act kurambidza bato iri kuenderera mberi nekuratidzira kwaro.
Kusvika pari zvino mapurisa arambidza MDC kuti isaratidzire muHarare, Bulawayo, Gweru neMasvingo.
Nyanzvi munyaya dzematongerwo enyika dzinoti izvi zvinogona zvakare kuitika kwaMutare uko MDC ine hurongwa hwekuratidzira nemusi weChina.
Dare repamusoro rambomisa gurukota rezvemitemo,VaZiyambi Ziyambi, pamwe negurukota rezvemari, VaMthuli Ncube, kupa MDC inotungamirwa naMuzvare Thokozani Khupe mari pasi pemutemo unobata mari dzinopihwa mapato ari muparamende.
Mutongi wedare repamusoro, Amai Priscilla Munangati Manongwa, vakatura neChina mutongo wekumisa VaZiyambi naVaNcube kuti vape chikwata cheMDC-T chiri kuzviti ndicho bato riri pamutemo mari inopihwa mapato anenge akamiririrwa muparamende pasi pemutemo unoona nezvemari dzemapato kana kuti Political Parties (Finance) Act.
Bato reMDC riri kufanira kupihwa mari inoita mamiriyoni manomwe nezviuru mazana mashanu zvemadhora ari maRTGS.
Vari kuziva zviri kuitika vanoti MDC yaVaNelson Chamisa yakamhanyira kumatare mushure mekunge chikwata chaMuzvare Khupe changa chanyora matsamba kumabhanga chichida kubvisa nhengo dzaVaChamisa pamazita evanhu vanofanirwa kusaina magwaro ekutora mari mubhanga mebato iri re Steward Bank.
Mutevedzeri wemutauriri weMDC inotungamirwa naVaChamisa, VaLuke Tamborinyoka, vati vafara zvikuru nemutongo wedare.
Asi VaMorgen Komichi, avo vave kuzviti ndivo sachigaro webato zvichitevera mutongo wedare reSupreme Court uyo wakati VaChamisa havana kutevedzera mutemo webato ravo kuti vave mutungamiri weMDC, vati vachatora matanho ekuti vapihwe mari iyi sezvo vari ivo vatungamiri vebato vari pamutemo.
Asi VaTamborinyoka vati ndivo vane kodzero yekupihwa mari iyi sezvo nhengo dzeparamende dzeMDC idzi dzakapinda muparamende dzichishandisa zita ravo.
Asi VaKomichi vati VaChamisa nevamwe vavo vanofanira kutevedzera mutemo.
Zvichakadai, rimwe gweta remuHarare, VaKudzai Kadzere, vati mutongo wedare uyu unogona kupikiswa mukati memazuva gumi.
VaZiyambi vaudza Studio7 parunhare kuti vanogona kuisawo mapepa avo kudare mukati memazuva gumi kana vachida kupikisa mutongo uyu sezvaturwa nedare.
Hatina kukwanisa kutaura nemutauriri weparamende, VaJacob Mudenda, pamwe negurukota rezvemari kuti tinzwe divi ravo panyaya iyi sezvo vakadomwawo mumapepa ari pamberi pedare.
Dzimwe nyanzvi munyaya dzemitemo dzinoti provisional order yakapihwa nedare redzimhosva chizivo kuvanhu vakadomwa kuti kana vasina kupikisa nyaya yakaunzwa mudare iri neMDC yaVaChamisa, dare iri rinogona kuzadzisa mutongo waro wekuti mari iyi ipihwe MDC yaVaChamisa.
Aka hakasi kekutanga MDC ichirwira mari idzi.
Muna 2006, mushure mekunge vaive munyori mukuru weMDC, VaWelshman Ncube, vapesana naVaMorgan Tsvangirai muna Gumiguru 2005 ndokuumba MDC yavowo, vakaenderera mberi vakapihwa mari yeMDC yose inopihwa mapato, chikwata chakasara naVaTsvangirai, icho chaive nenhengo dzakawanda muparamende, chikasawana kana kobiri zvaro.
Chimwe chizvarwe cheZimbabwe, Dr Rita Nyampinga, vesangano re Female Prisoners Support Trust, iro rinorwira kodzero dzemadzimai vari mumajeri, vanoti vari kufara nekuwana ruremekedzo rwe 2020 International Women of Courage Award.
Mubayiro uyu unocherechedza mabasa ehushingi anoitwa nemadzimai pasi rose, uye unopihwa nebazi reAmerica rinoona nezvekudyidzana nedzimwe nyika.
Dr Nyampinga vanoti havana kumbofunga kuti vangawana ruremekedzo rwakadai, vachiti vakafadzwa zvikuru nekucherechedzwa pamwe nemamwe madzimai gumi nemumwe vanobva kunyika dzakasiyana siyana pasi rose.
Dr Nyampinga vanoti vachange vachienda kunzvimbo dzakasiyana siyana muAmerica kuitira kuti vanodzidza mamiriro akaita zvinhu mumajeri kuitira kuti vazokwanisa kusimbaradza mabasa avanoita kumusha.
Dr Nyampinga vanoti mabasa avo anoda kushinga uye vari kufara kuti kune vamwewo vange vachiwona mabasa avari kuita kumusha.
Vachitaura pachiitiko ichi, munyori mubazi rezvekudyidzana kweAmerica nedzimwe nyika, VaMichael Pompeo, vakati mabasa akabatwa nemadzimai gumi nemaviri ava anoyemurika uye anoda kushinga.
Chirongwa ichi chakatangwa makore gumi nemana apfuura.
Mamwe madzimai akawana ruremekedzo urwu vanobva ku Afganistan, Armenia, Azerbaijan, Bolivia, Burkino Faso, Kazakhstan, Malaysia, Nicaragua, Pakistan, Syria, Yemen ne Zimbabwe.
VaPompey vakati zvirongwa zvakadayi zvakakosha sezvo zvichipa madzimai mukana wekuti aite mabasa ekurwira kodzero dzevamwe pasi rose.
Vachitaurawo pachiitiko ichi, mudzimai wemutungamiri weAmerica, Amai Melania Trump, vakati vanofadzwa nemabasa ekurwira kodzero dzevanhu ari kuitwa nemadzimai pasi rose.
Vakati kubvira pavakatanga kusangana nemadzimai anenge asarudzwa kuti acherechedzwe kwemakore mana apfuura, vanoramba vachisangana nemadzimai ari kuita mabasa anoyemurika pasi rose kunyangwe hazvo vamwe vacho vanoita mabasa aya vachisangana nekushungurudzwa asi vachiramba vachiita mabasa aya.
Dr Nyampinga vanoti vakatanga kuita mabasa ekurwira kodzero dzevanhu makore makumi matatu apfuura.
Kunze kwesangano ravo, Amai Nyampinga vari mubhodhi emasangano anoti Women’s Coalition Of Zimbabwe, Crisis In Zimbabwe Coalition, Women Academy on Political Leadership Excellence ne Women And Aids Support Network.
Mamwe madzimai ekuZimbabwe akambowana mubairo uyu anosanganisira Amai Jenni Willaims, Amai Magodonga Mahlangu, Muzvare Jestina Mukoko na Amai Beatrice Mtetwa.
Bazi rezvehutano rinoti rakumbira South Africa kuti iongororewo kuti chimwe chizvarwa cheZimbabwe chechidzimai chakabva kuChina chikasvika munyika neChipiri chine hutachiona wecoronavirus here kana kuti kwete.
Ongororo yakaitwa muZimbabwe neChina inoratidza kuti hachina. National Institute of Communicable Diseases yekuSouth Africa ndiyo ine humhizha kuchamhembe kweSouth Africa kuti ikwanise kuona kuti munhu abatwa nechirwere checoronavirus here.
Mudzimai uyu ari kuchipatara cheWilkins muHarare. Vanoona nezvezvirwere zvekutapurina mubazi rezvehutano Dr Portia Manangazira vanoti vari kutarisira kuti mukati memazuva mashanu vanenge vave kuziva kuti zvakamira sei.
Kurambidzwa kushanda kwemakombi nemabhazi asiri pasi pekambani yemabhazi yeZUPCO kwokonzera matambudziko ekushaikwa kwechekufambisa, izvo zvave kuita kuti vanhu vaungane munzvimbo dzinokwirirwa michovha panguva iyo nyika iri kurwisa kupararira kwechirwere cheCovid-19 munyika.
Vanhu vakawanda vanonzi vari kutambura kushaya chekufambisa, zvikuru munguva dzemanheru, izvo zviri kuita kuti vatsikirirane kana vopinda mumabhazi mashoma anenge awanikwa.
Hurumende yakadzika mutemo unorambidza vemakombi kutakura vanhu munguva ino yechirwere cheCovid-19 senzira yekudzivirira kupararira kwechirwere, ichi, ichiti mabhazi anenge ari pasi peZUPCO ndiwo chete anobvumidzwa kutakura vanhu.
Asi vamwe vemabhazi nemakombi vanonzi havasi kuzvipira kuenda pasi pehurongwa uhwu nekuda kwezvikonzero zvakasiyanasiyana zvinosanganisira kunonoka kubhadharwa neZUPCO.
NeMuvhuro, vemabhazi vakazvimirira ava vanonzi vakaita musangano nevakuru vekambani yeZUPCO kuti vaedze kuwirirana panyunyuto dzavanadzo, dzinosanganisira dzekunonoka kubhadharwa kana mabhazi avo ashanda.
NeChipiri vemabhazi ava vanga vachitarisirwa kusanganawo nevehurumende kuti vagadzirisane.
Studio 7 haina kukwanisa kunzwa kuZUPCO kuti pane hurongwa hupi hwekugadzirisa dambudziko rekushaikwa kwechekufambisa iri.
Asi mukuru werimwe sangano revagari vemuHarare, reHarare Residents Trust, VaPrecious Shumba, vanoti hurumende inofanirwa kugadzirisa dambudziko rezvekufambisa iri nekukasika zvinhu zvisati zvaita manyama amire nerongo.
VaShumba vanoti hurumende inofanirwa kuisa mapurisa, mauto kana mapurisa ekanzuru panzvimbo dzinokwirirwa mabhazi idzi kuitira kuti vasimbise mutemo wekuti vanhu vachengetedze nhanho dzekuti vasatapurirane zvirwere.
Vanotiwo vezvehutano vanofanirwa kunge vachitendererawo munzvimbo dzinokwirirwa mabhazi vachivhenekawo vanhu kuona kuti havana hutachiwana kana chirwere cheCovid-19.
Vemabhizimusi muguta reBulawayo vakabatana nemamwe masangano akasiyanasiyana emuguta iri vasangana nevakuru vekanzuru yeguta iri kuti vazeye nezvematambudziko avanoti ari kukonzerwa nekuvharwa kwemvura, uko kunonzi kwatora nguva yakareba.
Mukuru wesangano rinomirira vemabhizimusi, reAssociation for Business in Zimbabwe, (ABUZ), VaVictor Nyoni, vanoti kuvharwa kwevhura uku kwave kukanganisa mafambisirwo emabhizimusi akawanda sezvo nhengo dzavo dzichida mvura mukuita mabasa adzo zuva nezuva.
VaNyoni vanoti vavimbiswa nevakuru vekanzuru vavasangana navo kuti vatarisire kuwana mvura kutanga kwesvondo rinouya, sezvo kanzuru iri kutarisira kupedza basa rairi kuita mukupera kwesvondo.
Guta reBulawayo rinonzi rapinda musvondo repiri risina mvura zvichitevera danho riri kutorwa nekanzuru rekugadzirisa michina inopomba mvura paCriterion Water Works.
Izvi zvinonzi zvasanganawo nekuderera kwemvura mumadhamu anowanisa guta iri mvura eCriterion neMagwegwe pamwechete nekunetsa kwemagetsi ekuti mvura ikwanise kupombwa.
VaNyoni vanoti zvinozivikanwa kuti guta reBulawayo rave nemakore anodarika zana nemakumi maviri, zvekuti michina nepombi dzemvura zvachembera.
Vanoti hurumende nekanzuru zvinofanirwa kutora matanho ekugadzirisa dambudziko iri kuti ripere zvachose.
Studio7 yakundikana kunzwa divi rekanzuru panyaya iyi.
Sangano rinomirira vanachiremba vari kuramwa mabasa reZimbabwe Hospital Doctors Association, rinoti ramirira kunzwa kubva kumutungamiri wenyika VaEmmerson Mnangagwa mushure mekunge raita musangano nenhumwa dzavo neChitatu.
Mubati wehomwe musangano iri Doctor Prince Butau vati vari kutarisira kunzwa kubva kuna VaMnangagwa chero nguva China kana Chishanu.
VaMnangagwa, avo vambenge vaenda pazororo, vakadzoka nechimbi-chimbi kuti vaedze kugadzirisa dambudziko rekuramwa mabasa kwavanachiremba iri.
Zvinhu muzvipatara zvose zvehurumende zvinonzi hazvichina kumira zvakanaka kubva vanachiremba zvavatanga kuramwa musi wa 1 Zvita gore rapera.
Asi mukuru weCommunity Working Group on Health, VaItai Rusike, vanoti hurumende inofanirwa kugadzirisa dambudziko iri nechimbi-chimbi uye kupa vanachiremba mari inoita kuti vasanhonge svosve nemuromo.
Zvimwe zvizvarwa zveZimbabwe zviri muSouth Africa zvaratidzira pachipatara cheGroote Schuur, chiri muCape Town, apo panofungidzirwa kuti ndipo pari kurapwa mutevedzeri vemutungamiri wenyika, VaConstantino Chiwenga, zvichiti VaChiwenga vanofanirwa kudzokera vonorapwa kuzvipatara zvekumusha sevamwe vese.
VaChiwenga vanonzi vakabuda munyika zvechimbichimbi mukupera kwesvondo vachiendeswa kuSouth Africa kunorapwa, kunyange hazvo Studio 7 isina kukwanisa kuwana humbowo hwekuti vari pachipatara chikuru chemuSouth Africa ichi.
Gurukota rezvekuburitswa kwemashoko Amai Monica Mutsvangwa pamwe nemunyori mubazi rezvekuburitswa kwemashoko VaNick Mangwana vakaramba kutaura nezvenyaya iyi neSvondo pavakabvunzwa neStudio 7, vachiti tibate VaGeorge Charamba.
Asi Studio 7 yakundikana kubata VaCharamba kuti tinzwe kana chiri chokwadi chekuti VaChiwenga vari kurwara uye vari kurapwa pachipatara ichi.
Chimwe chizvarwa cheZimbabwe, VaCarlos Chimbi, avo vanogara muCape Town vabatana nezvimwe zvizvarwa zveZimbabwe mukuratidzira uku.
VaChimbi vanoti varwadziwa zvikuru kuti mutevedzeri wemutungamiri wenyika uyu anombunyikidza kodzero dzavanachirema vemunyika sezvo achiziva kuti iye anoenda kunorapwa kunze kwenyika kana akarwara.
Vanoti vafara chose kuti vakwanisa kusvitsa shoko ravo kuchipatara ichi sezvo mukuru wechipatara azokumbira kutaura navo, kunyange hazvo asina kubuda pachena kuti VaChiwenga vari pachipatara ichi here kana kuti kwete.
VaChimbi vanoti mukuru wechipatara uyu avaudza kuti mutemo haumubvumidze kutaura nezvevarwere vanenge vari pachipatara ichi kana dai vanenge vasiri pachipatara ichi.
VaChiwenga vakatsamwisa vanhu gore rapera pairamwa vanachiremba mabasa, vachiti havasi vanhu vane hunyanzvi asi kuti vashandiwo zvavo, uye kuti hurumende haina kutora matanho ekugadzirisa matambudziko ari muzvipatara ari kuita kuti vanhu vashaye kurapwa kwakakodzera.
Chipatara cheGroote Schurr chinonyanyozivikanwa nekuve ndicho chekutanga pasi rose kuvhiya munhu pachitorwa mwoyo wake uchiiswa pane mumwe munhu uchiramba uchishanda.
Mapurisa arambidza bato guru rinopikisa reMDC kuita musangano waro mangwana apo mutungamiri webato iri, VaNelson Chamisa, vange vakatarisirwa kuzivisa gwara richafamba nebato ravo pamwe nezvirongwa zvavachaita gore rino.
Vachitaura mushure memusangano weStanding Committee yebato bato iri muHarare, mutevedzeri wemutauriri weMDC, VaLuke Tamborinyoka, vati mapurisa arambidza kuti musangano uyu enderere mberi achiti akabatikana nekuvhurwa kwezvikoro.
VaTamborinyoka vati musangano uyu hauchaitwa mangwana nekuti MDC inoda kuti vatsigiri vayo vasarohwa kana kurwiswa nemapurisa.
Vati zviri pachena kuti mapurisa ari kuda kurwisa vatsigiri vebato iri sezvaakaita apo bato iri rakaronga kuratidzira mumaguta nemadhorobha ese munyika.
Vati musangano uyu, uyo wange une dingindira rekuti Agenda 2020, wange uchifanira kuitwa kuAmai Musodzi Hall kuMbare wave kuzoitwa nemusi weChipiri svondo rinouya panzvimbo ichaziviswa nekufamba kwenguva.
VaTamborinyoka vati MDC yaneta nekutorwa sesangano remagandanga uye iri kuzeya kuti yoramba ichitevedza mutemo here kana kuchinja maitiro.
Hatina kukwanisa kunzwa kubva kumutauriri weZimbabwe Republic Police, ZRP, Assistant Commssioner Paul Nyathi, sezvo nhare mbozha yavo yange isiri kuita.
Vanoongorora nyaya dzematongerwo enyika vakazvimirira, VaMasimba Kuchera, vaudza Studio7 kuti vanoona sekuti mapurisa ave kumbunyikidza MDC.
Muna Nyamavhuvhu gore rapfuura, ZRP yakarambidza MDC kuratidzira mumaguta nemadhorobha ese munyika ichiti yachityira kuti kuratidzira uku kwazokonzera mhirizhonga sezvainge zvaitika pakuratidzira kwainge kwaitika muna Ndira.
Mutungamiri wehurumende yeEthiopia VaAbiy Ahmed ndivo vakasarudzwa kuti vapihwe mubayiro weNobel Peace Prize wegore rino. Nyika yeNorway ndiyo inopa mubayiro uyu.
VaAhmed vakarumbidzwa nekuunza runyararo pakati penyika yavo neEritrea mushure mehondo yainge yave nemakore makumi maviri nekuda kwekusawirirana pamuganhu wenyika mbiri idzi.
Munhu mutema wekutanga kuhwina mubayiro uyu ndiVaAlbert Luthuli vekuSouth Africa muna 1960.
Vamwe vakapihwa mubayiro uyu vanosanganisira vachakabvu VaNelson Mandela vekuSouth Africa, VaAnwar Sedat vekuEgypt uye VaKofi Annan vekuGhana.
Vamwe vakakunda vanosanganisirira, Archbishop Desmond Tutu, vaive mutungamiri weLiberia Amai Ellen Johnson Sirleaf, uye muchakabvu Wangari Maathai vekuKenya, mudzimai mutema wekutanga muAfrica kuhwina mubayiro uyu.
MuZimbabwe muna 2011 vaimbova mutungamiri wehurumende muchakabvu Morgan Tsvangirai vakambodomwa kuti vapihwe mubayiro kunyangwe havo vasina kuzobudira.
Nyanzvi munyaya dzezvematongerwo enyika vachiita zvidzidzo zvepamusoro soro paUniversity of Johanesburg, Doctor Pedzisayi Ruhanya vanoti mutungamiri wenyika VaEmmerson Mnangagwa vane zvakawanda zvekudzidza kubva kuna VaAhmed panyaya yekutungamira.
Nzou dzakawanda nedzimwewo mhuka dziri kufa nekuda kwenzara pamwe nemvura munzvimbo inochengeterwa mhuka yeHwange National Park izvo zvoita kuti hurumende isimbise nyaya yayo yekuti dai nzou idzi dzatengeswa kuti dziite shoma.
Pakashanyira Studio7 munzvimbo yeHwange National Park, takaona mitumbi yakawanda yenzou dzakafa nekuda kwekushaya chikafu nemvura zvakakwana izvo zviri kukonzerwa nekusanaya zvakanaka kwakaita mvura mudzimwe nzvimbo gore rino.
Mutauriri weZimbabwe Parks and Wildlife Management Authority kana kuti ZimParks, VaTinashe Farawo, vakaudza Studio7 kuti pane nzou makumi masere neshanu dzakafa kubva mumwedzi waGunyana uye kusvika pari zvino pane nzou dzinopfuura mazana maviri dzafa gore rino nekuda kwenzara.
VaFarawo vanoti kunze kwenzara chimwe chinhu chiri kuita kuti nzou dzife inyaya yekuti dzawandisa izvo zvave kukonzera kuti chikafu chadzo nemvura zvive zvishoma vachitiwo pakasatorwa dambudziko rekuti nzou idzi dzitapudzwe pane dambudziko guru rekuti dzimwe nzou nedzimwewo mhuka dzichafa.
Painodya, nzou imwe chete inonzi inoda chikafu chinosvika makirogiramu anopfuura mazana mashanu uye inodawo mvura inopfuura marita mazana maviri.
Asi pari zvino veZimParks vanoti munzvimbo umu mave nenzou dzinopfuura zviuru makumi mana nezvishanu.
Vamwe vanorwira kodzero dzemhuka vanoti mafigiri anopiwa neveZimParks ndeekunyepa vachiti vanoita izvi senzira yekuda kuti vawane rutsigiro rwekuti vagokwanisa kutengesa nzou.
Nhengo yesangano reAdvocates4Earth, VaLenin Chisaira, vanobvuma kuti nzou nedzimwe mhuka zviri kushaya mvura nechikafu chakakwana, asi ndemumwe weavo vane maonero ekuti veZimParks havazi kubuda pachena.
VaChisaira vanoti semaonero avo chimwe chinhu chiri kukonzera matambudziko enzara kumhuka kunzvimbo yakaita seHwange National Park inyaya yekuti hurumende iri kubvumidza vanhu kuita zvinhu zvakadai sezvezvicherwa izvo vanoti hazvifanirwi kuitwa munzvimbo iyi.
Asi VaFarawo vanoti vanoshushikana nemaonero evarwiri vekodzero dzemhuka avo vanoti havazi kuda kutambira chokwadi chekuti nzou nedzimwe mhuka dziri kuwanda nekuda kwebasa rakanaka riri kuitwa nebazi ravo vachitiwo bazi iri rinoshanda zviri pachena uye misuwo yaro yakavhurika kune vose vanoda kuziva mamiriro akaita zvinhu munzvimbo dzinochengeterwa mhuka.
Zimbabwe nedzimwe nyika dzekuchamhembe kweAfrica kusanganisira Botswana, dzinoti dzinoda kuti sangano repasi rose reConvention on the Trade in Endagered, ribvumidze kuti dzitengese nzou dzadzo sezvo mhuka idzi dzawandisa izvo zvave kupa matambudziko akasiyana-siyana kusanganisira kuuraiwa kwevanhu nemhuka idzi.
Vanhu makumi matatu nevatatu vakaurayiwa nemhuka dzesangano gore rino chete.
Pamusangano weCITES wakaitwa kuGeneva kuSwitzerland muna Nyamavhuvhu, sangano iri rakaramba chikumbiro chekuti mutemo unorambidza kutengeswa kwenzou nenyanga dzawo ubviswe.
Mukuru wesangano reSafari Operators Association of Zimbabwe, VaEmmanuel Fundira, vanoti zvakakosha kuti CITES pamwe nevarwiri vekodzero dzemhuka vanzwisise matambudziko akatarisana neZimbabwe nedzimwe nyika nekuda kwekuwanda kwenzou munyika idzi.
Gurukota rezvemamiriro ekunze nekushanyirana, VaNqobizitha Ndlovu, vaudza Studio 7 kuti hurumende iri kuedza zvose zvainogona ichishanda pamwe nedzimwe nyika kuti sangano reCITES rive nemaonero matsva.
Asi vatiwo vanogona kutora danho rinonzi reservation iro rinoita kuti vambokwanisa kutengesa nzou kune dzimwe nyika dziri muCITES dzinenge dzatorawo danho rimwe chete.
Hwange National Park yakavhurwa mugore ra1928 uye ndiyo nzvimbo huru inochengeterwa mhuka dzemusango dzakasiyana siyana munyika.
Sangano iri rakakura kupfuura 14 000 square kilometres uye payakagadzirwa yainzi inokwanisa kuve nenzou dzinosvika zviuru zviviri chete.
Munyori mukuru wesangano re Footballers Union of Zimbabwe, FUZ, Va Paul Gundani, vashaya muKwekwe neChitatu masikati mushure mekurwara kwenguva pfupi.
Asi hazvisati zvozivikanwa kuti zvinhu zvafamba seyi.
Mashoko ari kubva kusangano re FUZ anoti VaGundani vashaira kuTopomasi Private Hospital muKwekwe.
Sangano iri rinotiwo kushaya kwavo kwasiya buri guru richanetsa kuvhara sezvo vange vane chido chekubatsira vatambi venhabvu.
VaGundani vakambotambira chikwata che Zisco Steel, vakatambirawo ma Young Warriors, ndokutambira ma Warriors panguva iyo chikwata ichi chaizivikanwa nerekuti “Dream Team” vachirairidzwa namuchakabvu Reinard Fabisch.
Vanoona nezvekuburitswa kwemashoko mu FUZ, Muzvare Marlene Gadzirayi, vanoti vakatyamadzwa zvikuru nekunzwa kuti VaGundani vashaya sezvo vakataura navo neChipiri.
"Ndarwadziwa zvikuru sezvo ndakataura navo nezuro uye taitoronga kuti basa rofambiswa seyi. Asi ndazonzwa nhasi kuti vashaya asi pari zvino handisati ndaziva kuti chiyi chadya VaGundani," Muzvare Gadzirayi vaudza Studio7.
Muzvare Gadzirayi vanoti nyika yarasikirwa negamba guru munyaya dzenhabvu. Muzvare Gadzirayi vanotiwo hapasati pave nehurongwa hwekuradzikwa kwaVaGundani sezvo vakamirira kunzwa kubva kumhuri yavo kuti vacharadzikwa riini.
Sangano re Zimbabwe Football Association (ZIFA) razivisa padandemutande kuti rarwadziwa nekushaya kwaVaGundani uye richamira nemhuri iyi muzvirongwa zvavo zvese zvekuradzika mufi.
Vanowona nezvekufambiswa kwemashoko musangano reZIFA, Va Xolisani Gwesele, vanoti kushaya kwaVaGundani kwarwadza nyika yose uye zvichanesta kuwana munhu ane rudo nenhabvu semufi.
"Tinoti zorora murugare Paul Gundani," VaGwesela vanyora pawebsite ye ZIFA vachinyaradza mhuri yemufi.
Mutumbu wevaimbove mutungamiri wenyika, VaRobert Mugabe, watadza kuenda kumusha kwavo kwaZvimba nhasi zvichinzi mudzimai wavo, Amai Grace Mugabe, varwara.
Vamwe vehukama vanoti mutumbi uyu wava kusvika kwaZvimba neMuvhuro.
Vanhu vanosvika chiuru vaswera vakamirira mutumbi waVaMugabe uyo wanga uchitarisirwa kusvika kwaZvimba nhasi masikati.
Mutauriri wemhuri yekwaMugabe, uye vari muzukuru wemufi, VaLeo Mugabe, vati mutumbi waVaMugabe watadza kuuya nhasi nezvikonzero zvavati havazive sezvo vangotumwawo naMambo Zvimba.
VaLeo Mugabe vati mutumbi uyu uchauya kumusha mangana mangwanani.
Asi Mambo Katizagombo, avo vanonzi Gibson Jenami, vati mutumbi hauchauya kwaZvimba sezvanga zvakatarisirwa sezvo Amai Grace Mugabe varwara.
Mambo Katizagombo vatiwo mutumbi uchange uri mumaoko ehurumende kusvika musi waucharadzikwa.
Asi izvi zvapesana nemashoko aVaLeo Mugabe, avo vati mutumbi waVaMugabe uchange wakachengetedzwa nemhuri yavo kusvika guva remhando yepamusoro soro rapera kuvakwa.
Kusarongeka kwemafambisirwo ehurongwa hwekuvigwa kwaVaMugabe kwasiya vanhu vakawanda vanga vari panhamo vasisazive kuti mutumbi waVaMugabe uchauya here kana kuti kwete sezvo paine mazuva angangosvika makumi matatu usati wavigwa.
VaLeo Mugabe vati mutumbi waVaMugabe uri kugara zuva rimwechete kwaZvimba wodzokera kuHarare uko uchachengetwa usati waradzikwa.
VaLeo Mugabe vati vanhu vanenge vakaungana panzvimbo imwechete kumba kwaVaMugabe kuHarare.
Imwe nhengo yebato rinopikisa reMDC inotungamirwa naVaNelson Chamisa avo vanga vachitarisirwawo kunge vari parufu kwaZvimba nhasi, VaLloyd Tarubwa vekuBanket, avo vakapambwa vakaiswa muhusungwa kwemwedzi mipfumbamwe vasina kutongwa, vati vanga vauya kuzoona kuti VaMugabe vakafa zvechokwadi here.
Mafambisirwo ekuvigwa kwaVaMugabe kwakatemesa vanhu vakawanda misoro munyika vachiti kunetsa kwakaiita VaMugabe vachitonga, ndiko kunetsa kwavave kuita vafa.
VaMugabe vakashayikira kuSingapore musi wa 6 Gunyana mushure mekurwara kwenguva yakareba.
Sangano rinomiririra varairidzi vekumaruwa, reAmalgamated Rural Teachers Union of Zimbabwe, kana kuti ARTUZ, rinoti mumwe wevatungamiriri vesangano iri, VaGodfrey Chanda, vambotorwa nevasori ndokuchengetedzwa muGweru kwemaawa maviri, veruzhinji vasingazivi kuti varipi.
Asi VaChanda, avo vanove nhengo yekomiti ye ARTUZ mudunhu reMidlands, vazoregedzwa vachienda kumba mushure mekunge vakomekedzwa kuti vasaite misangano nevarairidzi muGweru.
Mutungamiriri weARTUZ, VaObert Masaraure, vanoti kutorwa kwaVa Chanda kunoitika panguva iyo varairidzi vari pasi pesangano ravo vapinda muzuva repiri vachiramwa mabasa muhurongwa hwavo hwemazuva matatu ekuramwa mabasa.
VaMasaraure vanoti mamwe masangano evarairidzi ari kuramwavo mabasa senzira yekutsigira sangano ravo.
Kuratidzira uku kunopera nemusi weChitatu.
Asi VaMasaraure vati pachaitwa musangano mushure mekuramwa mabasa kuti varonge nhano yekutora.
Tatadza kubata gurukota rezvemabasa, Amai Sekai Nzenza, kuti tinzwe pamire hurumende panyaya iyi asi nharembozha yavo yange isingadavirwi.
Kubuda nechimbi chimbi kweFC Platinum mumakundano eCaf Champions League kwasimudza mibvunzo yakawanda nezvenhabvu yemuZimbabwe.
Kunyange hazvo vachiri nemitambo miviri yasara mumakwikwi aya, FC Platinum haichakwanisa kubata Esperance iyo yave nemapoinzi masere, uyezve havachakwanise kudarika Horoya Athletic Club iyo ine mapoinzi manomwe. sezvo vakarohwa pamba nekunze neHoroya izvo zvinotanga kutariswa kana zvikwata izvi zvikapedza mitambo zvakaenzana pamapoinzi.
Pari zvino, FC Platinum ine poindi imwechete chete kubva mumitambo mina zvekuti vave kungotamba kuti vapedzese mitambo yavo yasara kuti vakwanise kuwana chiremerera semaonero emumwe muteveri wemutambo uyu va Spencer Mushambadope.
VaMushambadope vanoti pamitambo yasara yacho hapana chinobuda zvekare.
Gore rapera, chikwata chimwechetecho chakabuditswa munharaunda yekutanga nePrimeiro deAgosto yekuAngola mushure mekurohwa pamba nekuLunda zvekare.
Muna 2017, Caps United yakasvika mu mini league stage yemakundano aya asi ikatadza kusvika muma kota fainari mushure mekurohwa zvisina kufadza veruzhinji 4-2 pamusha neAl Ahli Tripoli yekuLibya.
Gore rimwechetero, Ngezi Platinum Stars iyo yaive yakamirira Zimbabwe muCaf Confederation yakakandwa kunze kwemakwikwi aya munharaunda yekutanga apo vakarohwa neLibolo yekuAngola.
Muna 2016 Harare City iyo yaive mumakwikwi mamwechewo yakabuditswa munharaunda yekutanga neZanaco yekuZambia mushure mekurohwa 2-1 MuRufaro Stadium ndokuzonopedziswa 3-1 kuZambia.
Izvi zvirikuratidza kuti zvikwata zvemuno zvave kukundikana kumira mira nezvimwe zvikwata zvemuAfrica sezvaimboitika makore ekare apo Dynamos yaikwikwidza zvine mutsindo nekusvika mufainari yeCaf Champions League muna 1998 nemuma semi fainari muna 2008.
Chirikunyanyorwadza ikozvindo ndechekuti FC Platinum ine poindi imwechete chete mumitambo mina, haisati yanwisa kana chibodzwa chimwechete, pamusoro pezvo, yakakandwa zvibodzwa zvitanhatu mumitambo mina.
Mubvunzo ndewekuti, kana chikwata chirikurova zvikwata zvese pamadiro muZimbabwe chichitatarika zvakadai muAfrica, zvinorevei nezvenhabvu yemunyika?
Muteveri wechikwata cheCaps United vaTinashe Musebi vanoti nhabvu yadzikira zvinotyisa zvekuti panoda kugadziriswa zvakawanda, zvikwata zvemuZimbabwe zvasati zvawira pasi pasi pekutodarikwa nana Lesotho, Botswana, neSwaziland.
Muongorori wemutambo uyu vaFarai Kambamura vanoti zvikwata zvemuZimbabwe zvirikundikana pazvinotamba muAfrica nekuti vatambi vanenge vakavabatsira kutora mukombe weligi muZimbabwe varikuenda kunedzimwe nyika kunyanya kuSouth Africa panguva iyo vanenge vave kukwikwidza muAfrica.
Gore rapera, FC Platinum yakarasikirwa naGerald Takwara, Elvis Chipezeze naTalent Chawapihwa, gore rino ikarasikirwa na Rodwell Chinyengetere uyo akatora mukombe we soccer star of the year uyo akaenda kuBaroka.
Asi VaJohn Chikochi avo vaitungamira chikwata cheLengthens muPremier Soccer League vanoti Zimbabwe inofanira kuwedzera makundano enhabvu munyika kuti zvikwata zvikwanise kutambirisa vatambi mari inoita kuti vasatizire kuSouth Africa nekuZambia.
Parizvino, Zimbabwe ine makundano maviri chete, Castle Lager Premier Soccer League neChibuku Super Cup. Mukombe weZifa Cup wakapedzisira kutambwa muna 2005.
Mumwe muteveri wemutambo wenhabvu vaMusa Masepe vanoti Zimbabwe haisina tarenda renhabvu sezvo vatambi vave kusarudza kuita zvekuimba kana zvimwewo sezvo mari yemuhoro mumutambo wenhabvu isisakwanise kuva kwezva.
Zvikaramba zvakadai, zvichatora nguva kuti zvikwata zvemuno zvikwanise kukwidzana zvakasimba nezvimwe zvikwata zvemuAfrica.
Sarudzo dzekutsvaga achamirira bato reDemocratic Party musarudzo yemutungamiri weAmerica muna Mbudzi, dzava kutsviriridza zvichitevera kupinda musarudzo idzi, kwevaimbove meya weguta reNew York, VaMichael Bloomberg.
VaBloomberg, avo vanove shoroma inotyisa, havana kumhanyira kupinda musarudzo yekutsvaga achamirira bato ravo musarudzo yemutungamiri wenyika, uyo achakweshana zvine mutsindo nemumiriri webato reRepublican Party, Va Donald Trump.
VaBloomberg vakazivisa muna Mbudzi gore rapera kuti vari kupinda mudariro, ndokushandisa mari inodarika mazana mana emamiriyoni emadhora, vachizvishambadza. Mari iyi ndeyavo.
Shoroma iyi haina kupinda musarudzo dzakaitwa kuIowa neNew Hampshire, uye haisiwo kupinda musarudzo dzichaitwa kuNavada neSouth Carolina, ichimirira sarudzo dzichaitwa muna Kurume, apo matunhu gumi nemana achasarudza munhu waanoda kuti amirire bato reDemocratic Party musarudzo yemutungamiri weAmerica.
Pakangoisa VaBloomerg gumbo ravo mudaririo rekukwikwidza mubato ravo, vamwe vanga varimo kare vakaita saVaBernie Sanders, avo vanomirira Vermont mudare re Senate, pamwe naAmai Elizabeth Warren, avo vanomirira Massachusetts mudare reSenate, vakabva vatanga kubvarura bvarura nhoroondo yaVaBloomberg.
Vachitaura pamberi pehurongwa hwekuedzana pfungwa munyaya dzematongerwo enyika muNevada, VaSanders vakati kuti bato ravo rikunde VaTrump, rinoda munhu anokwanisa kuunganidza vanhu vakawanda zvisati zvamboitika munhoroondo yeAmerica.
VaSanders vakati VaBloomberg munhu anozivikanwa pavaive meya weNew York nekudzika mitemo yekumisa nekusecha vanhu vatema, pamwe nemaLatino vachiita izvi nenzira isina kunaka. Vakati kuita kwakadai hakukwanisi kunza vanhu vakawanda kuti vanovhota kuitira kuti VaTrump vabviswe pachigaro muna Mbudzi.
Asi VaBloomerg vakavhika zvibhakera zvemashoko aVaSanders vachiti VaSanders, avo vari kutungamira mutsagiridzo dzevavhoti dzakaitwa, vakasarudzwa semumiriri weDemocratic Party musarudzo yemutungamiri wenyika, America ichange iina VaTrump kwemamwe makore mana anotevera.
Mumwe muongorori wezvematongerwo enyika, uye vari nhengo yeZanu PF, VaFrenk Guni, vanoti zviri pachena kuti mutambo mukuru uri pakati paVaSanders naVaBloomberg, kunyange hazvo zviri kuratidza kuti pari zvino VaSanders vane vatsigiri vakawandisa.
VaGuni vanoti, semaonero avo, VaSanders naVaBloomberg vanofanirwa kupinda musarudzo yemutungamiri wenyika vakabatana kuitira kuti vakunde VaTrump.
Vamwe vari kukwikwidza musarudzo yeDemocratic Party vanoti; vaimbove mutevedzeri waVaBarack Obama, VaJoe Biden; seneta weMinnesota, Amy Klobuchar, pamwe nevaimbove meya weSouth Bend ku Indiana, uye ari ngochani, Pete Buttigieg.
Bato reDemocratic Party rine ma delegates 3,979, uye kuti munhu atambirwe semunhu anofanirwa kumirira bato musarudzo yemutungamiri wenyika, anofanirwa kuwana ma delegates chiuru nemazana mapfaumbamwe nemakumi mapfumbamwe (1,990).
Pamusoro pema delegates, kunewo ma super delegates zvokuti panozoitwa musangano mukuru wekutsvaga mumiriri webato we Democratic Convention muna Chikunguru kuWisconsin, panofanirwa kunge paine ma delegates nema super delegates anosvika zviuru zvina nemazana manomwe nemakumi mashanu, uye munhu anosarudzwa pamusangano uyu, anofanirwa kuwana mavhoti zviuru zviviri nemazana matatu ane makumi manomwe nematanhatu (2,376 votes).
Vanhu vakawanda vafumobata jongwe muromo vachienda kumabhanga netarisiro yekuwana mari sevimbiso yebanga guru renyika asi vafambira dhongi rakaora.
Ongororo yaitwa neStudio 7 kumabhanga akasiyana siyana muHarare, Bulawayo, Chinhoyi, Masvingo, Mutare, Gweru nemamwe maguta yaratidza kuti hakuna mabhanga awana mari itsva iyi uye mabhanga mazhinji anga asina mari yekupa vanhu kana tsaru yacho.
VaJossam Marwira mumwe wevamukira kubhanga vati vaswera vakamirira vaine tarisiro yekuwana mari sezvo vaive vanzwa munhau kuti kuchawedzerwa mari itsva.
VaMarwira vati vanonyanyoshungurudzwa nekutenga mari mumigwagwa vakati zvinganakire vanhu vakaita saivo vakakwanisa kuwana mari kumabhanga pasina muripo.
Mumwe murume anotenga nekutengesa mari mumugwagwa aramba kudomwa nezita audzawo Studio 7 kuti anga akatarisirawo mari itsva iyi asi hapana chaaona.
Bhanga guru renyika reRBZ munguva pfupi yapfuura raive razivisa kuti richaisa mari itsva netarisiro yekurerutsa matambudziko emari munyika.
Gavhuna weRBZ, VaJohn Mangudya vakazivisa kuti vachaisa mari yemabond yendarama yemadhora maviri pamwe nemari yebepa yemadhora maviri nemashanu iyo yanga ichitarisirwa kutanga kushanda nhasi.
Mutungamiriri weBankers Association of Zimbabwe VaWebster Rusere vatiwo vanga vasati vaongorora kuti kune mabhanga anga awana mari iyi vachiti RBZ ndiyo ingave neruzivo.
Nyaya yekuunza mari itsva iri kukonzera kusawirirana munyika vamwe vachiti ichabatsira vanhu varfi kunetsekana nemari asi vamwe vachiti kutungana kwembudzi.
Zvizvarwa zveZimbabwe zvinotyaira dzimotokari kuSouth Africa zvave kugara zvakabatira ura mumaoko zvichitevera kupiswa kwedzimotokari nevanhu vanofungidzirwa kuti zvizvarwa zvemuSouth Africa vasiri kuda kuti zvizvarwa zvekunze zviwane mabasa.
Makurukota ehurumende muSouth Africa, anoti rezvemapurisa, VaBheki Cele; gurukota rezvekutakurwa kwezvinhu, VaFikile Mbalula; negurukota rezvevashandi, VaThulas Nxesi, vakaita musangano nevatyairi vemarori, vari kutsvaga mabasa uye varidzi vacho vakayambira kutora matanho kune vari kupisa marori anotakura zvinhu aya.
VaCele vakayambira vari kupisa marori kuti vachasungwa sezvo vari kukanganisa nyaya dzezvehupfumi.
Asi pangopera maawa maviri vapedza kutaura kwakapiswa rimwe rori mumugwagwa weN2 kuDurban.
Mutauriri wemapurisa, Senior Superintendent Parboo Sewpersad, vakabvuma kuti kwainge kwapiswa zvekare imwe rhori.
Mukupera kweSvondo, marori gumi nemasere kusanganisa anotyirwa nezvimwe zvizvarwa zveZimbabwe akapiswawo mumhirizhonga iyi mudunhu reKwaZulu Natal neGauteng.
Sachigaro weZimbabwe Exiles Forum, VaGabriel Shumba vanoti motokari idzi dze rudzi rwemarori, dzakapisirwa mumigwagwa mikuru yemuSA, izvo zvakakonzera kuti migwagwa iyi, imbovharwa kwechinguva.
Vanomiririra sangano rinoona nezvemagwaro ekushanda muSouth Africa kana kuti Zimbabwe Exemption Permits, VaEdward Muchatuta, vanoti mushure mekunge izvi zvaitika, ivo nevatyairi vekune dzimwe nyika, vakaratidzirawo, vachida kutikuhurumende yeSA ipindire.
Mumwe wemutyairi, VaGeorge Nanyika, vapa chikumbiro chekuti pave nekutaurirana.
VaDavie Munodawafa, ndemumwewo mutyairi ati ave kutotyirawo hupenyu hwavo.
VaMunadawafa vaenderera mberi vachiti vatyairi vazhinji havachazivi ramangwana ravo.
Mukuru wemapurisa muSouth Africa VaBheki Cele, nezuro vakapa yambiro yekuti mapurisa achatora matanho akaomarara kune vose vari kupisa dzimotikari idzi. Izvi, ndizvo zvakaita kuti mhiri zhonga iyi imbomira.
VaShumba vaudza Studio7 kuti chiitiko ichi, idzokororo yezvinhu zvakabvira zvataurwa nevanhu vemu South Africa kuti zvizvarwa zvekune dzimwe nyika, zvinofanira kubuda muSA.
Vemabepanhau vashoropodzwawo naVaShumba nekutadza kuzivisa veruzhinji maererano nedambudziko iri.
VaShumba vaenderera mberi vachiti sangano ravo ranyora magwaro kuvatungamiriri vemizinda yekune dzimwe nyika muSouth Africa kusanganisira Zimbabwe vachikumbira kuti vaise misoro pamwe chete mukupedza dambudziko iri.
Mukuru musangano reHuman Rights Watch kuchamhembe kweAfrica, VaDewa Mavhinga, vashora chiitiko ichi uyewo vakurudzira vatyairi vedzimotokari idzi kuti vasafambe husiku.
Nyaya yekusamira zvakanaka kwehupfumi munyika ndiyo iri kupa kuti zvizvarwa zveZimbabwe zviende kunotsvaga mabasa kuSouth Africa izvo zvokonzera kunetsana sezvo zvizvarwa zveSouth Africa zvichinyunyuta kuti zvave kutorerwa mabasa nevekunze ava.
Dare redzimhosva rinoudza mapurisa kuti asarambidze vakafanobata chigaro chemutungamiri weZimbabwe Hospital Doctors’ Association, Dr. Peter Magombeyi, kuti vaendfe kunorapwa kuSouth Africa zvichitevera kutochwa kwavanonzi vakaitwa nevanhu vakavapamba musi waGunyana 14.
America inopa Zimbabwe imwe mari inoita mamiriyoni makumi mana nemaviri emadhora ekuAmerica. Mari iyi ichashandiswa mukutengera vanhu vanosvika miriyoni imwe chete chikafu kutanga mwedzi unoya kusvika muna Chivabvu 2020.
Vagari vekumaruwa ekuGwanda mudunhu reMatabeleland South vanoudza Studio7 kuti hapana mabasa ebudiriro anoonekera ari kuitwa nehurumende, uye budiriro shoma iri kuitwa mudunhu iri iri kuitwa nemasangano akazvimirira.
Mutungamiri weAmerica, VaDonald Trump, votaura kumusangano weUnited Nations General Assembly uri kuitirwa muNew York.
Hutungamiri weMDC hunoita musangano nemakanzura eguta reHarare huchitsvaga nzira dzekugadzirisa dambudziko remvura muguta iri.
Muchirongwa cheThe Connection paLiveTalk na8pm tiri kutarisa zvingaitwe nevechidiki mukusimudzira hupfumi hwenyika kuitira kuti vechidiki vasabude munyika dzavo vachinotsvaga mafuro manyoro kune dzimwe nyika uko vanonosangana nemhirizhonga dzinobata vabvakure chete munyika dzavanenge vari.
Kana muchida kupinda muchirongwa ichi, kanawo kutumira mashoko kuStudio7, shandisai WhatsApp nhamba dzinoti 001 202 465 0318…
Vanoda kutererera Studio7, tibateyi na7pm pamasaisai anoti 909 am 4930; 6040, ne 15460 Kilohertz paShortwave mazuva ose.
Munokwanisawo kunzwa Studio7 na6 am - Muvhuro kusvika Chishanu, pamasaisai anoti 909 am, 4930, 7270, ne 9885 Short Wave.
Zimbabwe nemusi weChishanu yakabatana nenyika dzepasi rose kucheredza zuva remadzimai kana kuti International Women’s Day, madzimai akawanda achiti ari kuramba achidzvinyirirwa nekushaiswa mikana nekuda kwekuti vatungamiriri munyika havana hanya nekuvasimudzira kuti vave nemikana yakaenzana neyevarume.
Kunyange hazvo Zimbabwe ine bumbiro rinosungira nekuenzana kwemikana pakapati pemadzimai nevarume, madzimai akawanda atataura nawo ati hapana chido kana hanya kubva kuvatungamiriri wehurumende, mapato ezvematongerwo enyika, vedzisvondo kana makambani yekuona kuti izvi zvaitika.
Vaimbove nhengo yeparamende zvakare vari gweta, Muzvare Jessy Majome, vaudza Studio 7 kuti madzimai ari kutambura zvakanyaya munyika nekuda kwekushaya hany’a kwevanhurume vari pazvigaro zvehutungamiriri.
Vanoti pane mukana mukuru wekuti nyika ivhare mukaha uri pakati pevakadzi nevarume kana bumbiro remutemo rikanatsotevedzerwa.
Mukuru wesangano Zimbabwe Women Lawyers Association, Amai Abigail Matsvai, vaudza Studio 7 kuti zuva ranhasi rakakosha chose uye vari shandisa kukurudzira vatungamiriri zvikuru sei muhurumende kuti vatevedze mitemo inoenzanisa mikana pakati pevarume nevakadzi.
Mumwe komishina weGender Commission, Amai Tsungirirai Hungwe-Chimbunde vaudza Studio 7, kuti panodawo dzidziso yakasimba kuti veruzhinji vaone kukosha kwekuenzanisa mikana pakati pemadzimai nevarume.
Vati komisheni yavo iri kuedza napose painogona kutaura nemapato ezvematongerwo enyika akasiyana siyana kuti ape nenhengo dzawo mikana yakaenzana musarudzo kuti pave nemadzimai akawanda anopindawo muzvinzvimbo zvehutungamiriri.
Mbembero dzegore rino dziri kuitwa pasi pedingindira rekuti, Think Equal, Build Smart, Innovate for Change.
Muzvare Majome vati zvichienderana nedingindira iri, komisheni yesarudzo inofanira kushandisa masimba aya kupa zvigaro zvakaenzana kuvakadzi nevarume musarudzo dza2023.
Amai Matsvai vatsigira izvi zvikwata zvinovandudza mamiriro ezvinhu pazvigaro zvehutungamiriri.
Muzvare Majome vatiwo zvakakosha zvikuru kuti vanhukadzi vabatane vorwa hondo dzawo pamwe chete kwete kushandiswa nevanhurume.
Vatiwo zviri pachena kuti varume vakawanda vari muzvigaro havadi kusiya zvigaro izvi ndosaka vachirwisanisa memadzimai nekuapa mikana midiki yekupinda muzvigaro zvehutungamiriri.
Zuva reInternational Women’s Day rinorangarirwa gore rega rega musi wa8 Kurume senzira yekucheredza budiriro yemadzimai munyaya dzehupfumi, matongerwo enyika nezvimwe pamwe nekukurudzira kuenzanisw kwemikana pakati pavakadzi nevarume pasi rese.
Mhemberero dzange dzakarongwa nehurumende dzaitirwa kuGokwe mudunhu reMidlands uye masangano akawanda aitawo mhemberero munzvimbo dzakasiyana siyana. Mutungamiri weMDC VaNelson Chamisa vange vachicherechedza zuva iri vari kuChitungwiza.
Mamwe masangano aburitsa mashoko pazuva ranhasi anosanganisa reZimbabwe Human Rights Commission rati zvinonetsa kuti madzimai asimukire nemamiriro akaiita zvinhu munyaya dzezvehupfumi sezvo pasina ari kuvawanisa mukana.
Sangano reZimbabwe peace Project raburitsawo mashoko richicherechedza zuva ranhasi ari richigunun’una nenyaya yekutyorwa kwekodzero dzemadzimai kusanganisa vakatyorerwa kodzero muna Ndira mushure mekuratidzira kwakaitwa munyika.
Dare rinotonga nyaya dzevashandi nevashandirwi rinoti vana chiremba vasiri kuenda kubasa vanofanirwa kudzokera kubasa mukati memaawa makumi mana nemasere sezvo zvavari kuita zvisiri pamutemo.
Vatongi vedare reLabor Court, VaRodgers Manyangadze, pamwe chete naVa Lawrence Murasi, vapa vana chiremba ava mazuva maviri kuti vadzokere kumabasa.
Dare iri ratiwo kusawirirana kuripo pakati pavana chiremba nehurumende kunofanirwa kuenda kumuyananisi kuitira kuti agadzirise nyaya iyi mukati memazuva gumi nemana.
Vakasanobata chigaro chemutevedzeri wemutungamiri weZimbabwe Hospital Doctors' Association, Doctor Masimba Ndoro, vati zvisinei nemutongo wapiwa uyu, vana chiremba havana zvikwanisiro zvekuti vaende kumabasa.
Vachibvunzwa neStudio7 kuti havatye here kuzopererwa nemabasa vakasateerera zvarehwa nedare, Dr. Ndoro vati vashandirwi vanofanirwa kuita zvinoita kuti vashandi vadzokere kumabasa.
Gweta reZimbabwe Hospital Doctors' Association, VaDoug Coltart, vati havawirirani nezvabuda mudare asi vachaongorora zvikonzero zvaiswa nedare.
VaColtart vatiwo vane mukanwa wekukwidza nyaya yavo kudare repamusoro soro vachipikisa mutongo uyu kana vana chiremba vakada kutora danho iri.
Studio7 haina kukwanisa kunzwa divi regurukota rezvehutano, Dr. Obadiah Moyo, pamwe nesangano reHealth Services Board,
Vana chiremba vakatanga kuramwa mabasa musi wa 3 Gunyana vachiti havana zvikwanisiro zvinoita kuti vaende kumabasa.
Vana chiremba vakuru vaive vasara pamabasa vakakandawo mapadza pasi China chesvondo rapera vachinyunyutawo nenyaya dzemihoro pamwe nemamiriro akaita zvinhu kuzvipatara.
Hurumende yeAmerica inoti dutumupengo reCyclone Idai rakaparadza dunhu reManicaland zvakanyanya uye zvakaitikako zvinopisa tsitsi nekudaro icharamba ichiona kuti vanhu veko vawana rubatsiro.
Vachitaura neStudio7 kumuzinda weAmerica, mukuru anoona nezvekubatsirwa kwevanhu vanenge vapinda mumatambudziko kuUSAID, VaJason Taylor, vati kunyange hazvo vari kushanda nemamwe masangano mukugadzirisa migwagwa pamwe nekuvaka zvivakwa zvakaparadzwa, pari zvino vari kunyanyokoshesa zvakanyanya kubatsira nezvinhu zvekudya kuitira kuti hupenyu husarambe huchirasika.
VaTaylor vati dambudziko rakawirwa nevagari vekuManicaland rakakurisa zvekuti hurumende yeZimbabwe haigoni kugadzirisa dunhu iri vari yega pasina rubatsiro.
VaTaylor, avo vakashanyira dunhu reManicaland nechikopokopo cheWorld Food Program, kunova kwavari kuisa mari yerubatsiro vakatiwo chakanyanyovavhundutsa kuona kutambudzika mupfungwa kwevanhu vedunhu iri.
Vati vana vavakaona vanga vasina mufaro. Vati zvakakosha kuti mushure mekunge vanhu vekuManicaland vabetserwa nezvinhu zvakadai sezvekudya nekuvakirwa dzimba, vanofanirwa kuzobatsirwawo kuti pfungwa dzavo dzigadzikane.
VaTaylor vatiwo vari kuChimanimani neChipinge havana kuona pamwe nekumbosangana nevagari vaiti havasi kuwana rubatsiro nekuda kwebato rezvematongerwo enyika ravanotsigira.
USAID yatiwo ine hunyanzvi hwekudzidzisa vanhu vemuZimbabwe kuti vakwanise kutarisa muchadenga kuti vaone kuti madutumupengo anokwanisa kuitika riinhi, uye achibva nekupi, pamwe nematanho avangatora kudzivirira kuparadzwa kwehupenyu nezvinhu kana hurumende ikavakumbira.
Kubva zvaita dutumupengo reCyclone Idai, America yabatsira Zimbabwe nemari inoita mamiriyoni maviri ane mazana matanhatu ezviuru zvemadhora.
Zvichakadaro hurumende , United Nations nemasangano akazvimiririra nhasi vaparura huronga hwekutsvaka nechimbichimbi mamiriyoni makumi matanhatu emadhora ekubatsira vakawirwa nedambudziko reCyclone Idai.
Zvinofungidzirwa kuti vanhu vangangosvika zviuru mazana matatu vanoda rubatsiro kudunhu reManicaland, uye pavanhu ava, zviuru zana nemakumi maviri nezvipfumbamwe, vari vana vadiki.
Mumatunhu mapfumbamwe akavhiringwa neCyclone Idai, mune zvikoro zana nemakumi matatu nezvipfumbamwe zvakaparadzwa, izvo zvakasiya vana vechikoro makumi mapfumbamwe ezviuru vasina pekudzidzira.
Hurumende inoti vanhu vanodarika mazana matatu havasi kuzivikanwa kuti varipi, uye vamwe mazana matatu nemakumi matatu nevapfumbamwe vakafa mutsaona iyi.
Huwandu uhu hunotarisirwa kukwira.
Vamwe varwere vanoti vave kunorapwa kunze kwenyika zvichitevera kuramwa mabasa kuri kuitwa nevana mukoti vachiti vave kutyira kuti vangafire muzvipatara pasina ari kuvarapa.
Tsvangiridzo yaitwa neStudio 7 yaburitsa pachena kuti vamwe varwere vave kuenda kune dzimwe nyika dzakaita seSouth Africa, Botswana neZambia kuti vanobatsirwa ikoko zvichitevera kuramwa mabasa kuri kuitwa navana mukoti.
Mumwe wevarwere vatataura navo vari paParirenyatwa, Amai Molline Chindove, vati vave nemazuva vachiuya kuchipatara kuti vabatsirwe asi hapana chiri kufamba.
Amai Chindove vati vave kutoenda kuSouth Africa kunorapwa vachityira kuti vangafe nenyota iwo makumbo ari mumvura.
Mumwe ane hama iri kurwara, Amai Fiona Muchabaiwa, vati havasisina zvokuita kunze kwekutakura murwere wavo kuenda kuZambia mangwana kuti anorapwa vachiti izvi zviri kuvadhurira.
Tsvagiridzo yaitwa neStudio 7 yaburitsa pachena kuti zvipatara zvehurumende zvizhinji zvanga zvakavharwa zvave kukonzera kuti veruzhinji vari kuda kurapwa vabve kuzvipatara zvehurumende kuti vanorapwa muzvipatara zvinoshanda zvakazvimirira.
VaWilbert Kasanze vanoti vatotakura mudzimai wavo kubva kuChegutu General Hospital kuti azorapwa pane chipatara chinoshanda chakazvimirira chiri muChitungwiza.
VaKasanze vanoti kukwira bhazi zuva-nezuva kubva kuChegutu kwavanogara kuenda kuChitungwiza kuri kuita kuti homwe yavo ibooke.
Bhodhi rinoona nezvekupinzwa mabasa kwevashandi vezvehutano, reHealth Services Board, raburitsa mashoko ekuti vana mukoti vari pazororo vadzoke kubasa izvozvi.
Bhodhi iri ratiwo vose vari kuramwa mabasa vadzingwa uye rakurudzira vadzingwa basa ava kuti vanyore tsamba dzekutsvaga basa zvakare kana vachiri kuda basa.
Izvi zvinotevera mashoko akaburitswa nemutevedzeri wemutungamiri wenyika, VaConstantino Chiwenga, vachiti vakoti vese vari kuramwa mabasa vadzingwe pabasa.
Asi sangano re Zimbabwe Doctors for Human Rights rinoti kudzingwa kwakaitwa vana nehurumende mukoti pasina magwaro ekuvadzinga basa, kunenge kuri kunze kwemutemo.
Shasha yenhabvu, Lionel Messi anotambira Argentina nechikwata chekuSpain cheBarcelona anoti ave kugura muchato wake nenyika yake mushure mekunge atadza kutora kana mukombe mumwe chete zvawo.
Messi akataura mashoko aya pakapera makwikwi eCopa America akatambirwa muAmerica apo Argentina yakakundwa mufainari neChile kanova kechipiri Chile ichisimudza mukombe uyu.
Chile yakakunda Argentina nemusi weSvondo apo Francisco Silva akanwisa achiendesa mukomana wepagedhi weArgentina Sergio Romero kudivi risiri iro.
Zvikwata zviviri izvi zvainge zvaita mangange 0-0 pamberi pevatsigiri vanosvika zviuru makumi masere nevaviri kuEast Rutherford muNew Jersy.
Zvikwata zvinotamba muCopa America zvinobva kuNorth nekuSouth America.
Makore matatu apfuura, Argentina yakakundwa neChile mumafainari aya mushure mekunge zvikwata izvi zvaita mangange 0-0 zvekare. Messi ndiye akarova penalty yekutanga akatadza. Argentina yakazokundwa 4-2 mumapenalty aya.
Messi akabva audza nhepfenyuro ye TyC Sports yekuArgentina kuti ainge Amira kutambira Argentina nekuti ange akundikana kutora mukombe uuyu kunyangwe change chiri chido chake.
Messi ane makore makumi maviri nemapfumvamwe.
Uye akwanisa kutora mukombe ye Champions League mina ne Barcelona. Asi haan kana mukombe weCopa America kana World Cup neArgentina.
Vamwe varwere muBulawayo vange vachitadza kurapwa pazvipatara zvikuru zviviri zvehurumende zviri muguta iri apo kuramwa basa kwaana chiremba kwapinda muzuva rechina neChipiri.
Pasvika Studio7 pachipatara cheMpilo panguva dzemasikati, vamwe varwere vange vachidzoserwa kumba zvichinzi kwange kuchingorapwa avo vanenge vachinyanya kurwara vakaita semadzimai ane pamuviri vanenge vaita dambudziko pakuzvara.
Mumwe mugari uyo angozvidoma nezita rekuti Amai Dlamini audza Studio7 kuti ange auya kuchipatara nasekuru vake vari kuzvimba makumbo vakaudzwa kuti vadzokere kumba sezvo vange vasingakwanise kuonekwa naana chiremba.
Taedza kunzwa mamiriro ezvinhu kubva kumukuru wechipatara ichi, VaLeonard Mabande, asi vati titaure nevakafanobata chigaro chemukuru wemadhokotera, Dr Xolani Ndlovu, avo vati vange vasingakwanise kutaura nesu sezvo vange vane basa rakawanda rekuita.
Pachipatara cheUnited Bulawayo Hospitals bandiko rechipatara ichi rinorapa vanhu vanorwara vachibva kumba kana kuti Outpatients Department range rakavharwa uye chiziviso chakapiwa nemukuru waana chiremba pachipatara ichi, Dr Narcisaus Dzvanga, chinoratidzawo kuti chipatara ichi chiri kungotambira chete vanhu vanenge vachinzi vari kurwarisisa.
Mutauriri wesangano reZimbabwe Hospital Doctors Association, Dr Mthabisi Bhebhe, vati vana chiremba vari kuenderera mberi nekuramwa mabasa munyika mose zvisinei nekurudziro yehurumende yekuti vadzokere pamabasa vachiti havasati vanzwa kubva kuhurumende.
Dr Ndlovu vati kusamira zvakanaka kwezvinhu muzvipatara kusanganisira kushaikwa kwemishonga nezvimwe zvikwanisiro ndicho chikonzero chikuru chiri kuita kuti varamwe mabasa.
Studio 7 haina kukwanisa kunzwa divi rehumende sezvo tatadza kubata gurukota rezvehutano, Dr Obadiah Moyo.
Asi mutevedzeri waDr Moyo, Dr John Mangwiro, vaudza Studio7 parunhere kuti vange vasingakwanise kutaura nezve nyaya iyi sezvo vari kunze kwenyika ukuwo munyori webazi iri, Dr Gerald Gwinji, vange vasingadaire nharembozha yavo.
Mumiriri weBulawayo Metropolitan Province pasi pechikamu cheproportional representation, Amai Dorcas Sibanda, vaudza Studio 7 vati nyaya yekuramwa mabasa kwaana chiremba yave nenguva ichiitika vachiti zvinorwadza kuti hupenyu hweveruzhinji hunoiswa panjodzi nezvinhu zvinofanirwa kugadziriswa nehurumende.
Vana chiremba vanoshandira hurumende vakatanga kuramwa mabasa nemusi weMugovera uye muzvipatara zvikuru zvehurumende muri kushanda vana chiremba vanenge vachibva vava nemakore akawanda vari pabasa vanoshanda savanna chipangamazano, kana kuti consultant physicians.
Aimbova mutambi uye murairidzi wechikwata cheHighlanders VaBarry Daka avo vange vave nemakore makumi manomwe nerimwe vashaya musure mekurwara kwenguva pfupi.
Mwanasikana wavo, Lorraine audza Studio 7 kuti baba vake vashaya mangwanano anhasi kumba kwavo kuBarbourfields.
Ati vakatanga kurwara nemusi weSvondo apo vaibva kune mumwe matambo kunhandare yeBarbourfields uye anofungidzira kuti vakarwara nechirwere chekuoma mutezo.
Chikwata cheHighlangers chatumira mashoko padandemutande racho reTwitter chichiti chakatyamadzwa zvikuru nerufu urwu chikati chiri kuchema nemhuri yake nevamwe vose vari munhau dzemitambo.
Chikwata ichi chinoti VaDaka vakatanga kurairidza chikwata ichi muna 1986 vakakwanisa kusiumudza mikombe yakawanda kusanganisira Independence Cup, Chibuku Trophy, Rothmans Shield neNetBrew Cup.
Hurongwa hwekuradzikwa kwaVaDaka hausari hwaziviwa.
Muimbi ane mukurumbira, Thomas Mapfumo, anoti achabatana nevamwe vana veZimbabwe vachanoratidzira mwedzi unouya kuNew York pachatanga musangano weUnited Nations General Assembly uyo uri kutarisirwa kupindwawo nemutungamiri wenyika VaRobert Mugabe.
VaMapfumo vanoti zvakakosha kuti zvizvarwa zveZimbabwe zviratidzire kusafara kwavo nemafambisirwo ari kuita zvinhu munyika sezvo iri kodzero yemunhu wese kuti aite izvi kana zvinhu zvisiri kufamba zvakanaka.
VaMapfumo vanoti vachange vasiri kuita zvemagitare apo vacharatidzira sezvo varikuda kubatana nezvizvarwa zveZimbabwe mukuratidza hurumende dzepasi rose kunyanya mutungamiri wenyika VaMugabe kuti zvinhu zvinofanirwa kushanduka munyika.
"Ini ndiri muimbi asi pakuratidzira kuchange kuchiitika kuNewYork ndinenge ndisiri kuita zvekuimba ndichange ndakabatana nevamwe tichiratidzira nekushora huwori nekumbunyikidzwa kurikuitwa zvizvarwa zveZimbabwe nehurumende yaVaMugabe iyo isisadiwe neveruzhinji," VaMapfumo vaudza Studio 7.
Masangano akadayi se #ThisFlag inotungamirwa na Pastor Evan Mawarire, Tajamuka, Occupy Africa Unity Square nemamwe masangano akazvimirira neematongerwo enyika vakabatana nezvizvarwa zveZimbabwe zvinobva kumaguta akasiyana vari kutarisirwa kubatana pakuratidzira uku .
Vamwe vari kutarisirwa kunge vari pakuratidzira uku vanosanganisira VaPatson Dzamara munin'ina wemurwi wekodzero dzevanhu VaItai Dzamara avo vakatsakatika gore rapera.
Sangano rinomirira varairidzi vekumaruwa, re Amalgamated Rural Teachers Union of Zimbabwe, ARTUZ, rinoti hapana hurukuro dziri kuitwa pakati pehurumende nevarairidzi panyaya yekugadzirisa zvichemo zvevarairidzi.
Mutungamiri weARTUZ, VaObert Masaraure, vaudza Studio7 kuti sangano ravo harisi kufara richiona vana vechikoro vachishaya mari yedzidzo, ukuwo varairidzi vachishaya mari yekuenda kubasa.
VaMasaraure vati nhengo zhinji dzesangano ravo dziri kunyora matsamba ekuzivisa kusiya kwadzo basa dzichititi dzave kunotsvaka mamwe mabasa ekuita sezvo mihoro yavari kupiwa nehurumende isingakwani kuchengeta mhuri dzavo.
Tatadza kubata gurukota rezvedzidzo, Muzvinafundo Paul Mavhima, kuti tinzwe divi ravo panyaya iyi.
Apo pasi rose riri kucherechedza mwedzi waGumiguru semwedzi wedzidziso yechirwere chegomarara repazamu, sangano reCancer Association of Zimbabwe rinoti riri kushushikana zvikuru kusanyatsonzwisisa nezvechirwere ichi kunoitwa nevamwe vanhu munyika.
Sangano iri rinoti kune vanhu vakawanda vanoti vakabatwa nechirwere chegomarara, vanotanga vamboenda kumaporofita kana kun’anga, vozopedzisira vaenda kunana mazvikokota chirwere ichi chakomba, izvo zvinozoita kuti kurapika kwacho kunetse.
Chipangamazano musangano reCancer Association of Zimbabwe, Muzvare Priscilla Mangwiro, vanoti zvakakosha kuti vanhu vaende kunana chiremba vane hunyanzvi kana vachinge vawirwa nedambudziko iri.
Muzvare Mangwiro vanoti zvakakosha kuti vanhu vagare vakaongororwa chirwere chegomarara, zvikuru repazamu.
Muzvare Mangwiro vanoti gomarara repamazamu ndiro rechipiri pamagomarara ese ari kuuraya vakadzi muZimbabwe.
Muzvare Mangwiro vanoti kubva musi waGumiguru 1 apo pakatanga chirongwa chavo chekucherechedza mwedzi waGumiguru semwedzi wekuti vanhu vazivisane nezvechirwere chegomarara, sangano ravo raongorora madzimai anodarika makumi mashanu, uye huwandu hucharamba huchikwira kusvika panopera mwedzi uno.
Mushure mekunzwa nezvechirongwa cheCancer Association of Zimbabwe, mumwe mudzimai, Amai Gertrude Magwaniza, vanoti vakaenda nemwanasikana wavo kuti aongororwe zibundu raiva muzamu rake.
Muzvare Mangwiro vanoti pane zvinhu zvakawanda zvinoisa madzimai panjodzi yekuva nechirwere chegomarara yepamazamu.
Muzvare Mangwiro vanoti vakadzi vanofanirwa kuongorora shanduko inoitika pamazamu avo, uye vakaona paita shanduko, vanofanirwa kukurumidza kuongororwa.
Muzvare Mangwiro vanoti vanhu vazhinji vanofunga kuti munhu akabatwa nechirwere chegomarara zvinoreva kuti ava kutofa asi pane zvakawanda zvinoitwa kuti vakadzi vabatsirwe vachizorarama kwemakore akatowandisa.
Muzvare Mangwiro vanoti zvimwe zvezvinhu zvinokonzera chirwere chegomarara kudya chikafu chine mafuta netsvigiri yakawandisa.
Muzvare Mangwiro vari kukurudzira madzimai kuti vashandise mukana wemwedzi waGumiguru kuti vaongororwe chirwere chegomarara, pamwe nekudzidziswa nezvechirwere ichi.
Vanhu vanodarika zviuru zvishanu vari kubatwa nechirwere ichi pagore rega rega uye vazhinji vavo vanozoona vana chiremba chirwere chakomba.
Kambani yehurumende inotengesa mafuta edzimotokari yePetrotrade inoti kana hurumende ikaramba ichitara mitengo yekutenga nekutengeswa kwemafuta edzimotokari dambudziko rekushaikwa kwemafuta aya hariperi.
Vachipindura kukomiti yeparamende inoona nezvemhando dzemoto kuti dambudziko rekushomeka kwemafuta edzimotokari munyika ringapedzwe sei, vakafanobata chigaro chemukuru wePetrotrade, VaGodfrey Ncube, vati izvi zvinogoneka chete kana vemabhizimusi vakapiwa mukana wekunotenga mafuta vouya votengesa nemari yavanotara pachavo.
VaNcube vabvuma kuti kuita izvi kunokwidza mitengo zvakanyanya asi vati ndiyo chete nzira ingabudise nyika mudambudziko remafuta rave nemakore ane chitsama richinetsa munyika.
VaNcube vati kumirira mafuta anobva kuhurumende kuri kuita kuti mafuta ave mashoma munyika sezvo vari kuwaniswa mafuta aya nenguva iri kure.
VaNcube varatidza kushomeka kwemafuta ari kutengwa nerubatsiro rwunobva kuhurumende nemuenzaniso wavapa vachiti pamwedzi mitanhatu yekutanga gore rapera, vakatengesa mamiriyoni makumi mashanu emarita, asi munguva yakafanana iyi gore rino vakatengesa marita mamiriyoni makumi matatu ane matanhatu chete.
Vachibvunzwa kuti bazi ravo rinotarisira kupedza dambudziko rekushaikwa kwemafuta edzimotokari iri rinhi, munyori mubazi rezvemhando dzemoto, Amai Gloria Magombo, vati dambudziko iri haringaperi kana mari yekunze ichiri shoma munyika.
Vatiwo kugadzirisa dambudziko iri kunoda nyika yese kwete bazi ravo chete.
Vachibvunza nenyaya yekuti hurongwa hwekushandisa Smart Card mukutenga mafuta hwakataurwa nagavhuna webhanga guru renyika, VaJohn Mangudya, apo vaiti kadhi iri rinenge richiratidza huwandu hwemafuta anenge amwiwa nemotokari yega yega pagaraji rinenge rashandiswa kutenga mafuta aya, Amai Magombo vati hurongwa uhwu hwakadzorerwa shure nedenda reCOVID-19 vachiti pane zvaida kunotengwa kuChina.
Amai Magombo vati vanga vasingakwanisi kutaura kuti hurongwa uhwu hwuchabudirira rinhi kunyange hazvo VaMangudya vakaudza komiti iyi mwedzi wapera kuti vaitarisira kuti kupera kwemwedzi waChikumi vanenge vaedza kushandisa kadhi iri kuitira kti vaone kana richishanda sezvaitarisira.
Izvi zvatsamwisa zvakanyanya komiti yeparamende iyo yati inoona sekuti bazi rezvemhando dzemoto riri kutadza kuita basa rayo sezvo Amai Magombo vatiwo vatangawo kunzwa nenhengo dzekomiti iyi nhasi kuti magaraji mazhinji anotengesa mafuta munyika ari kutengesa nemari yemadhora ekuAmerica kana kuti makuponi anotengwa nemari yekunze .
Komiti iyi yati iru kushushikana zvikuru kuti mabasa akawanda ekuvandudza nyika ari kukanganiswa nekushaikwa kwemafuta edzimotokari.
Vana veZimbabwe neMugovera uno vari kucherechedza makore makumi mana nyika yawana kuzvitonga kubva kuhutongi hwevachena, avo vaive vakapakata muhapwa dzavo hupfumi hwese hwenyika, vatema vachikwangwaya nekunhonga svosve nemuromo.
Kuuya kwehutongo hwevatema kwakasimudza tariro yevakawanda vachiti vakanga vazowana hutongo hwejekerere, ruzhinji rwavo rwakanga rwakandwa murukangarabwe nevachena pavaitora ivhu ravo rose raive rakanaka.
Asi makore makumi mana nyika yawana kuzvitonga, vamwe vavo vave kuti zvinhu zvatonyanya kuvaipira zvichienzaniswa nenguva yehutongo hwevachena, sezvo vasisina mabasa ekuti vakwanise kuriritira mhuri dzavo.
Vanoti mamiriro ezvehupfumi aparara zvekuti munhu haachanise kuziva kuti remangwana rinobuda richimuigira chii.
Nyaya dzehutano dzinonzi dzatove matakadyakare sezvo zvipatara zvizhinji zvemunyika zvisisashande sezvinotarisirwa.
Vashoma vachiri mumabasa vacho vanoti nguva zhinji vave kuipedzera mumigwagwa vachiratidzira kuitira kut vapiwe mihoro inovararamisa.
Kupinda pachigaro kwevave mutungamiri wenyika VaEmmerson Mnangagwa muna 2017, mushure mekubviswa nemauto kwevaive mutungamiri wenyika VaRobert Mugabe, kwakambopa veruzhinji tarisiro yeramangwana rakajeka.
Asi ruzhinji rwavo ndirwo rwave kuti rwakapemberera n’anga neyakabata Mai, sezvo vachiti zvinhu zvatonyanya kuenda kumawere.
Asi kuti hapanawo here chakanaka chakaitwa neZanu PF kwemakore makumi mana ose aya?
Sachigaro veZanu PF mudunhu reNorth America, VaRegis Charumbira, vanoti chikuru chaitwa nebato ravo kupa ivhu kuvatema, zvisineyi nekuti ndevebato ripi rezvematongerwo enyika.
VaCharumbira vanoti bato ravo pari zvino rave kutopedza kuongorora kuti ndivanaani vakawana mapurazi akawanda kudarika vamwe, uye kuti vakanga vasati vawana ivhu, kusanganisirawo zvizvarwa zveZimbabwe zviri kunze kwenyika, vawaniswe.
Asi mutewedzeri wemunyori anoona nezvekuburitswa kwemashoko muMDC mudunhu reNorth America VaTimothy Muringai, vanoti Zanu PF yakundikana kwemakore akawanda kuzadzisa zvose zvakarwirwa hondo yerusununguko.
Vanoti zvinhu zvaparara kwemakore akawanda munyaya dzezvehupfumi, zvehutano pamwe nekuvharwa kwemakambani, izvo zviri kusiya vashandi vakawanda vave mumigwagwa vasisina mabasa.
Gweta raishe Ntabazinduna Nhlanhlayamangwe Ndiweni kana kuti Ishe Felix Ndiweni akwira kudare repamusoro reHigh Court nhasi kunopikisa mutongo nechirango chavakapihwa chekuti vagare mutirongo kwemwedzi gumi nemisere.
Ishe Ndiweni nevamwe vanhu vari pasi pavo makumi maviri nevatatu vakabatwa nemhosva yekuputsa ruzhowa rwaVaFetti Mbele avo vaida kudzinga mudunhu ravo reNtabazinduna.
Izvi zvinotevera kupomerwa mhosva yekuita zvehupfambi kwemudzimai waVaMbele, Amai Nonkangelo Mpengesi.
Gweta raIshe Ndiweni, VaDumisani Dube vaudza Studio 7 kuti mutongi wedare haana kukoshesa masimba ane madzishe mumatunhu mavo.
Muimbi ane mukurumbira zvikuru Thomas Mukanya Mapfumo anoti ari kutarisira kutsikisa dambarefu rake idzva mwedzi uno mushure mekunge computer yekambani yairitsikisa yarikanganisa.
Kambani iyi iri kuEugene, Oregon muAmerica uye inonzi Tracktown Studios. Doctor Mapfumo vaudza Studio 7 kuti panziyo gumi neshanu dzavainge vatsikisa, pakasara nziyo nhatu chete.
Dare repamusoro rakabvuma kuti mukuru wesangano reHeal Zimbabwe, VaRashid Mahiya vabvise mari yechibatiso kuti vatongwe vachibva kumba kwavo.
VaMahiya, avo vange vari mujere reChikurubi vanotarisirwa kubudiswa nemusi weChishanu mushure mekunge mapurisa ati havakwanisi kupedza kugadzirisa mapepa avo paine nguva.
Gweta raVaMahiya uye vachishanda neZimbabwe Lawyers for Human Rights, VaTonderayi Bhatasara, vaudza Studio 7 kuti pamusoro pekubvisiswa mari yechibatiso inoita chiuru chemadhora eku America, dare rakatora gwaro raVaMahiya rekufambisa uye panodiwa mapepa emba yavo pamwe chete nekuti vaende kumapurisa kaviri pasvondo.
“Tatambira zvataurwa nedare nekuti chakakosha ndechekuti munhu asunungurwe, ambobuda mukuvharirwa,” VaBhatasara vakaudza Studio 7. Vanotizve, “Tikati gare gare tichadzokerazve kudare redzimhosva kuti mirawo yechibatiso chavo inyevenutswe.”
VaMahiya ndemumwe wevanhu vazhinji vakasungwa masvondo mashoma apfuura vachipomerwa mhosva yekuda kupidigura hurumende zvisiri pamutemo mushure mekunge vanhu varatidzira vachiti havasi kufara nekukwidzwa kwemafuta ekufambisa dzimotokari.
Vachitaura nevatori venhau muHarare, munyori mukuru musangano reZimbabwe Medical Association, VaSacrifice Chirisa, vati vatambira tsamba kubva kuna vana chiremba vakuru kana kuti ma consultant doctors yekuti vave kuzokandawo mapadza pasi kana hurumende isina kugadzirisa zvichemo zvana chiremba vadiki avo vari kuramwa mabasa.
VaChirisa, avo vanove zvakare chiremba mukuru, vati basa rawandira vana chiremba vakuru sezvo vana chiremba vadiki vave nemwedzi vachiramwa basa.
VaChirisa vati kuti vakwanise kuita basa ravo nemazvo, vanenge vachitoda vana chiremba vadiki vachishanda vari parutivi pavo.
VaChirisa vati chiri kunyanya kurwadza kutambudzika kuri kuita varwere muzvipatara zvehurumende sezvo vana chiremba vadiki vasiri kuenda kumabasa uye vana chiremba mazana mashanu nemakumi mashanu nevatatu vakambomiswawo basa zvichitevera danho rekuendesa vana chiremba ava kumatare rakatorwa nebhodhi rezvehutano reHealth Services Board.
Munyori mukuru musangano reZimbabwe Hospital Doctors Association, VaMthabisi Anele Bhebhe, vatiwo havasi kufara nemashoko akataurwa nezuro nevakafanobata chigaro chemutungamiri wenyika, VaConstantino Chiwenga, ekuti vana chiremba vadiki vachiri vana vechikoro.
VaChiwenga, avo vakadomwa nedare remakurukota ehurumende kuti vatungamire nhaurirano pakati pehurumende navana chiremba vari kuramwa mabasa ava, vakambodzinga vana mukoti mabasa mushure mekuramwa mabasa.
Zvavakaita izvi zvakashorwa nevakawanda avo vaiti VaChiwenga vaishandisa chisoja pazvinhu zvinoda nhaurirano.
Vana chiremba vadiki vanoti vari kuda kuti hurumende ivape michina yekushandisa muzvipatara, mishonga pamwe nembatya dzekuzvidzivirira kana vari pabasa pamwe nekuwedzerwa mari dzemihoro idzo dzavanoti dzakafanana nemutero wembwa.
Asi hurumende inotiwo homwe yayo yakabooka zvekuti haikwanise kuvawedzera mari.
Hatina kukwanisa kunzwa divi regurukora rezvehutano, VaObadiah Moyo, sezvo vabva vapinda mumusangano navana chiremba panguva yatanga toenda pamhepo.
Dare rinonzwa nyaya dzevashandi, re Labor Court, raramba kutambira chikumbiro chehurumende sezvo hurumende yanga isina kuunza magwaro akakwana panyaya yayo yairi kunetsana navanachiremba vasiri kuenda kubasa.
Gweta ranga rakamirira vanachiremba veZimbabwe Hospital Doctor’s Association mudare reLabor Court, VaDoug Coltart, vati dare rati panga pasina mapepa akakwana kubva kuHealth Services Board, HSB, nokudaro nyaya iyi haikwanisi kunzwikwa zviri pamutemo.
Dare rati gweta reHSB riunze mapepa asipo aya mangwana, unova musi weChitatu.
Asi vana chiremba vatiwo kuendesana kumatare hazvisizvo zvinounza mari yekuti vakwanise kuenda kumabasa, nekudaro hazvigadzirisi dambudziko riripo.
Vakafanobata chigaro chemutevedzeri wemutungamiri weZimbabwe Hospital Doctors Association, Doctor Masimba Ndoro, vati basa ravo rinovasungira kuti vavepo mazuva ese nekudaro vanofanirwa kuwaniswa mari yekuti izvi zviitike.
Vana chiremba vadiki vakatanga kusaenda kumabasa musi wa3 Gunyana vachiti havana zvikwanisiro zvakakwana zvekuti vaende kumabasa.
Vana chiremba vakuru pasi peZimbabwe Senior Hospital Doctors' Association vakatangawo kusaenda kumabasa nemusi weChina chapfuura vachinyunyutawo nenyaya yemihoro pamwe nekushaya zvekushandisa zvakakwana muzvipatara.
Vana chiremba vakuru ava vanyorawo gwaro vachitsutsumwa nezvekutyityidzirwa kwavari kuita vakati hazvibatsiri kuti vana chiremba vave kuzvipatara kusina zvikwanisiro zvinoita kuti vachengetedze hupenyu hwevarwere.
Vana chiremba vashorawo hurumende vachiti mari yakawedzerwa nezvikamu makumi matanhatu kubva muzana vachiti havana kubvumirana nazvo.
Zvichakadaro, mamwe madhokotera makuru maviri amiswa basa neUniversity of Zimbabwe pasina muhoro vachipomerwa mhosva yekubatana nevamwe kuramwa mabasa pamwe nekupesvedzera vamwe vavo kuti vasaende kubasa.
Vamiswa basa ava ndiDr. Bothwell Mbuvayesango, vanove nyanzvi mukuvhiya vana, pamwe naDr. David Chimuka, nyanzvi mukurapa chirwere chemoyo.
Dr. Mbuvayesangano vakaita mukurumbira munyika mushure mekubudirira kwavakaita kuopareta mapatya aive akaberekwa misoro yavo yakabatana muna 2014, ukuwo Dr. Chimuka vachizivikanwa nezvikuru munyaya dzekuopareta moyo.
Sangano reZimbabwe Association of Doctors for Human Rights rashora zvikuru kumiswa basa kwaitwa basa Dr. Mbuvayesangano naDr. Chimuka.
Hatina kukwanisa kunzwa kubva kuUniversity of Zimbabwe pamwe nekunzwa kudivi rehurumende nezviri kuitika izvi munyaya dzehutano.
Asi mugwaro rabudiswa negurukota rezveutano, VaObadiah Moyo, vabvuma kuti vana chiremba havana kuteerera kurudziro yehurumende yekuti vadzokere kumabasa.
VaMoyo vati hurumende yave kumirira zvichabuda kumatare, mushure mezvo vozivisa nyika pamire hurumende.
Vanachiremba vakatanga kusaenda kubasa musi 3 Gunyana vachiti havana mari dzinovakwanira kunge vachienda kumabasa avo.
Hurumende yanyorerana chibvumirano neimwe kambani yekunze kwenyika kuitira kuti ibatsirwe mukutengesa marasha kunyika dzakaita seIndia neJapan.
Vachitaura pakunyoreranwa kwechibvumirano ichi ne Victoria Consulting, gurukota rinoona nezvezvicherwa, VaWinston Chitando, vati donzvo rehurumende nderekuti nyika iwanirwe kwekutengesera marasha kuIndia uye kuitira kuti iwane mari yekushandisa mukuchera marasha aya.
VaChitando vati Zimbabwe inofungidzirwa kuti ine marasha anosvika mabhiriyoni makumi maviri nemashanu ematani asi pagore kuri kucherwa matani ari pakati pemamiriyoni maviri nemamiriyoni matatu.
VaChitando vatiwo India ndiyo inotenga marasha akawanda pagore zvichienzaniswa nedzimwe nyika.
Vachitaura pamusangano mumweyo, mutungamiriri wenyika, VaEmmerson Mnangagwa, vati Zimbabwe inofanirwa kutora mukana wekudyidzana wakanaka uripo pakati payo neIndia.
Studio7 haina kukwanisa kuziva kuti kambani yeVictoria Consulting yakamboshanda nenyika dzipi, uye kuti vakuru vayo ndivanani.
Asi vaimbove mutevedzeri wegurukota rezvezvicherwa muhurumende yemubatanidzwa, VaGift Chimanikire, vati havaoni kuti zvakanaka kuti Zimbabwe itsvage misika yekutengesera marasha kunze kwenyika, ipo pari zvino kusiri kucherwa marasha anokwana munyika.
Nyanzvi mune zvehupfumi, VaNyasha Muchichwa, vatiwo havaoni zvakakosha kuti Zimbabwe itsvake kambani yekunze inonotsvakira Zimbabwe misika yemarasha.
VaMuchichwa vatiwo zviri nani kuti kushandiswe hukama hwagara huripo nedzimwe nyika.
Dandemudande rebazi rezvezvicherwa rinoti Zimbabwe ine marasha akanaka, uye ine nzvimbo makumi maviri nepfumbamwe dzine marasha.
Makambani maviri chete munyika, Hwange Colliery neMakomo Resources, ndiwo ari kunyanyochera marasha.
Nhengo nhanhatu dzebato reMDC inotungamirwa naVaNelson Chamisa, idzo dzakasungwa muHarare neChishanu, dzabvisiswa mari yechibatiso inoita chiuru chemadhora emuZimbabwe pamunhu kuitira kuti dzitongwe dzichibva kudzimba dzadzo.
Vapihwa mukana wekubvisa mari yechibatiso nemutongi wedare remajisitireti, Amai Bianca Makwande, vatevedzeri vaviri vaVaChamisa; VaTendai Biti naAmai Lynett Karenyi Kore; munyori anoona nezvekudyidzana nedzimwe nyika, Muzvare Gladys Hlatywayo; mutevedzeri wemunyori wezvekudyidzana nedzimwe nenyika, VaLovemore Chinoputsa; nhengo yeNational Standing Committee, uye vari mutevedzeri wemunyori mukuru webato, VaDavid Chimhini naAmai Vongai Tome.
Vanhu ava vanzi vabvise mari inoita chiuru chemadhora pamunhu zvichitevera kusungwa kwavakaitwa nezuro zvichitevera gakava riripo panyaya yemuzinda weMDC weMorgan Tsvangirai House.
Amai Makwande vati vasungwa ava vazodzoke kudare musi wa 24 Chikunguru uye kuti vagare pamakero avakanyoresa kumapurisa kudzamara nyaya yavari kupomerwa yapera kutongwa.
Vachitaura neStudio7 mushure memutongo uyu, rimwe regweta evatanhatu ava, VaAlec Muchadehama, vati dare ratiwo vanhu vavari kumirira vasakanganise kuferefetwa kwenyaya iyi.
VaMuchadehama vatiwo kunyangwe hazvo vatanhatu ava nezuro vaipomherwa mhosva yekukonzera musindo pasi pemutemo we Criminal Law (Codification and Reform) Act, vasungwa ava vange vambouya kumatare mangwanani vakadzorerwa kumapurisa uko kwazonowedzerwa mhosva yekutyora mutemo une chekuita nekudzivirirwa kwechirwere cheCOVID-19.
Magweta evatanhatu ava anyunyutawo kudare nemabatirwo avanoti akaitwa vasungwa.
VaMuchadehama vati vasungwa ava havana kuchengetedzwa zvakanaka zvaiita kuti vasabatirire kana kutapurira vamwe chirwere cheCOVID-19 pavaive muhusungwa.
Mutungamiri webato iri, VaNelson Chamisa, vati vacharamba vachirwira shanduko munyika zvisinei nekusungwa kuri kuitwa nhengo dzavo
Amai Makwande varamba kuti mutevedzeri wemutauriri wevechidiki mubato iri, VaWomberaishe Nhende, avo vari kurapwa mune chimwe chipatara, vasarambe vari muhusungwa.
VaNhende vanonzi vakakuvara nezuro apo vakasungwa ndokubva vaendeswa kuchipatara.
Mune imwe nyaya yanga iri mumatare, Zimbabwe Lawyers for Human Rights inoti mupurisa akasungwa mushure mekufananidza mutungamiri wenyika, VaEmmerson Mnangagwa, nekondomu rakashandiswa, amiswawo mutare akabvisiswa mari yechibatiso inoita mazana matatu emadhora.
Mupurisa uyu, Shungudzemoyo Kache, achatongwawo achibva kumba kwake.
Mukuru weProphetic Healing and Deliverance (PHD) Ministries, VaWalter Magaya, vari kuramba vakaomesa musoro panyaya yavakasungirwa muZimbabwe vachiti vava kushanda nedzimwe nyika kuitira kuti vakwanise kuparura mushonga weAguma uyo wavanoti unorapa HIV/AIDS, gomarara nezvimwe.
Vachitaura neStudio7 kumucheto kwemunamato wavakaita mudhorobha reFrancistown muBotswana neChitatu manheru, VaMagaya vakati havazi kuzodzokera shure nehurongwa hwavo hwakavakasungisa nemapurisa muna Mbudzi 2018 mushure mekushambadza kuti vakanga wana mushonga unorapa HIV/AIDS.
Mushure mekubvuma mhosva yekushambadza zvisiri pamutemo kuti vawana mushonga unorapa HIV/AIDS, VaMagaya vakabhadhariswa faindi yemazana manomwe emadhora ekuAmerica muna Kukadzi gore rakapera.
Asi zvakaitika izvi hazvina kuodza VaMagaya moyo, avo vakaudza Studio7 kuti vari mubishi kushanda nedzimwe nyika dzavasina kuda kudoma idzo vakati dziri kuona mushonga weAguma uri mhinduro kudambudziko reHIV/AIDS.
VaMagaya vakati HIV/AIDS yanetsa muAfrica, nokudaro inoda kuti nyika dzose dziise misoro pamwe chete mukutsvaga mhinduro kudambudziko iri.
VaMagaya vakati vakaona zvakakodzera kuti vashande nedzimwe nyika nokuti Zimbabwe haina chivimbo chokuti mushonga uyu ungapedza matenda anetsa munyika.
Asi pamutongo wakapihwa VaMagaya muZimbabwe, kambani yavo yeAretha Medical Company, yakawanikwa isina kunyoresa neMedicines Control Authority of Zimbabwe, uye inonzi haina kupihwa mvumo neHealth Professions Authority kuti iite tsagiridzo dzekuona kuti mushonga weAguma unoshanda here kana kuti kwete.
Mumwe chiremba pachipatara chakazvimirira chega muFrancistown, VaSengaphi Khuzwayo, vashora VaMagaya vachiti munhu ari kutsvaga mari.
VaMagaya vakambokonzeresa mutauro munyika mushure mekunge vasungwa nemhosva yekubata mumwe mudzimai chibharo, asi nyaya iyi yakazoraswa nedare redzimhosva mushure mekunge mumhangari abvisa nyaya iyi zviri pamutemo.
Kushaikwa kwavana chiremba muzvipatara zvehurumende kwave kuisa hupenyu hwemadzimai akazvitakura panjodzi kana vakaita dambudziko sezviri kuitika pachipatara chikuru chemuChinhoyi.
Muzvare Lisa Sibanda ndemumwe mudzimai akatarisana nedambudziko rekutadza kusununguka zvakanaka.
Muzvare Sibanda vanoti mwana wavo, uyo anga,asati asvika nguva yekuzvarwa, akafira mudumbu pavakauya nemusiwe Chipiri, asi hapana chiremba akavayamura vachiti vakatozoyamurwawo nemumwe mukoti uyo akaita kuti mwana abude akafa.
Muzvare Sibanda vanoti dambudziko guru rave rekuti vasukwe chibereko chavo zvekuti vakanonokerwa sezvavari kuitwa, zvinogona kuvhiringa hutano hwavo.
Muzvare Sibanda vanoti vari kusangana nedambudzikowo rekushaya mvura zvekuti zvimbudzi zvepachipatara ichi hazvichapindika uye vave kutochingidzira mvura inenge ichinaya.
VaErasmus Zindoga, avo vakauya nemudzimai wavo kubva kuKariba, vanoti havasati vawana rubatsiro kubva kunana chiremba vachiti mumwe chiremba wavakaona pachipatara apa, akaramba kurapa mudzimai wavo.
VaZindoga vanoti vakatohaya motokari kubva kuKariba kuuya kuChinhoyi mufambo une makiromita mazana maviri nemakumi mashanu sezvo zvinhu zvisina kumirawo zvakanaka pachipatara chemuKariba.
Hatina kunzwa kuti madzimai mangani ari kusangana nematambudziko akadai pachipatara chemuChinhoyi icho chinotambira vanorwara kubva munzvimbo dzinosanganisira Kariba, Hurungwe, Karoi, Makonde neZvimba.
Vakafanobata chigaro chemukuru webazi rezvehutano mudunhu reMashonaland West, VaTapiwa Dhliwayo, vanoti semaziviro avo vanachiremba vanofanirwa kunge vari pabasa mudunhu rose.
Asi vabvuma kuti vanamukoti havasi ivo vanofanirwa kurapa madzimai anenge ayita dambudziko pakusununguka sezviri kuitika pachipatara chemuChinhoyi.
Mutauriri wekanzuru yeChinhoyi, VaTichaona Mlauzi, vakaburitsa chiziviso svondo rapera vachiti guta reChinhoyi, iro rine vagari vanosvika zviuru zana namakumi maviri, rine dambudziko remvura nekuda kwemapambu matatu akafa ayo ari kugadzirwa.
Sangano re Cancer Association of Zimbabwe rinokurudzira veruzhinji kuti vawongororwe gomarara rezamhu pachine nguva uye chirwere ichi chisati chakomba.
Vanhu vanodarika zviuru zvishanu vari kubatwa nezvirwere zvakasiyana siyana zvegomarara pagore rega rega muZimbabwe, asi vazhinji vacho vanozoona vana chiremba chirwere ichi chakomba.
Mutungamiri wesangano iri, Amai Junior Mavhu, vanoti pari zvino vane zvirongwa zvekuwongorora madzimai nevanhurume kuti vanegomarara rezamu here kuitira kuti vawane rubatsiro pane nguva.
Chirwere chegomarara chinonzi chirikuuraya vanhu vazhinji munyika nyanya madzimai kunyangwe hazvo chichiwanikwawo muvanhurumwe.
Rimwewo sangano reCancer Centre riri kukurudzira vakadzi nevarume kuti vashandise mukana wemwedzi waGumiguru kuti vaongororwe chirwere chegomarara, pamwe nekudzidziswa nezvechirwere ichi zviripachena apo varikucherechedza mwedzi weWorld Breast Cancer Month.
Pasi rese riri kucherechedza mwedzi uno senguva yinofanira kuyeuchidzwa vanhu kuti vagare vachiziva nezvechirwere che Gomarara rezamu uye kuti vanobatsirika sei kana chikavawira.
Kurudziro ya Amai Mavhu ndeyekuti munhu wese anofanira kugara achitariswa nguva nenguva kuti chirwere ichi chigone kubaywa nekurapwa chisati chapararriramumuviri.
Zimbabwe yasvitsa makore maviri neMugovera kubva musi wakapfurwa vanhu vatanhatu vakafa muHarare mushure mekunge vanhu vakawanda vapinda mumigwagwa vachiratidza kusafara kwavo nemafambisirwo aitwa sarudzo dzegore ra 2018.
Kuurayiwa kwevanhu ava kwakaitika pasi rose richiona sezvo vatori venhau vakabva kunyika dzakasiyana siyana, vakange vari muZimbabwe vachiona mafambiro aiita sarudzo yekutanga mutungamiri weZanu PF, VaEmmerson Mnangagwa, vachikwikwidza musarudzo yemutungamiri wenyika zvichitevera kubviswa pachigaro nechisimba kwakaitwa vaive mutungamiri webato iri, muchakabvu Robert Mugabe.
VaMnangagwa vaikwikwidzana naVaNelson Chamisa veMDC Alliance, kusanganisirawo vatungamiri vemapato madiki anopikisa.
Mushure mekupfurwa kwevanhu ava, hurumende yakamanikidzwa kuumba komisheni yekuti iferefete zvakaitika. Komisheni iyi yaiva nevaimbove mutungamiri weSouth Africa, VaKgalema Motlanthe, sasachigaro wayo.
Komisheni iyi yakaburitsa gwaro rinoratidza kuti mauto nemapurisa ndiwo akauraya vanhu vatanhatu ava, ikati vakauraya vanhu ava vanofanirwa kumiswa pamberi pematare edzimhosva. Yakatiwo hurumende iripe hama dzevanhu vakaurayiwa ava.
Komisheni yaVaMotlanthe yakatiwo hurumende inofanirwa kuendesa vana vevafi ava kuchikoro, uye kuti mapurisa nemauto asaise mutemo mumaoko awo kana vanhu vachinge vachiratidzira.
Nyanzvi munyaya dzekodzero dzevanhu dzinoti hurumende haisati yatevedzera zviri muMotlanthe Commission.
Asi gurukota rezvekuburitswa kwemashoko, Amai Monica Mutsvangwa, vanoti hurumende inoziva zviri muMotlanthe Commission uye ine hurongwa hwekuona kuti zvakatarwa nekomisheni iyi, zvazadziswa.
Mumwe wemakomishina akanyora gwaro iri, VaLovemore Madhuku, avo vanove zvakare mutungamiri weNational Constitutional Assembly, vanoti komisheni yavo yakaita basa rayo ikapedza, chitsvambe chasarira kuhurumende yaVaMnangagwa kuona kuti yatevedzera zviri mugwaro ravakanyora.
VaMadhuku vatiwo komisheni yavo yakabuda nechisungo chekuti hurumende iripe hama dzevafi nekuti vanhu ava vakapfurwa nemasoja nemapurisa.
Nyanzvi munyaya dzekodzero dzevanhu uye vari mukuru weHuman Rights Watch kuchamhembe kweAfrica, VaDewa Mavhinga, vanoti hurumende haisi kuratidza chido chekuzadzisa zviri muMotlanthe Commission Report.
VaMavhinga vanoti pava nemakore maviri gwaro iri raburitswa, asi hapana kana musoja ati asungwa sezvakakurudzirwa nekomisheni yaVaMotlanthe.
Nzvimbo dzakawanda dzasara dzakachena mushure mekunge mutungamiriri wenyika, VaEmmerson Mnangagwa, makurukota avo, nhengo dzeparamende nevemabhizimisi, vabatana neveruzhinji mukuchenesa nzvimbo dzavanoshandira nekugara pasi pechirongwa cheNational Clean-Up Campaign icho chakaparurwa mwedzi mitatu yapfuura.
VaMnangagwa vafumira kuchipatara cheParirenyatwa nemakurukota avo vakabatsira kutsvaira nzimbo dzine tsvina pahipatara ichi.
Vachitaura vapedza kuchenesa pachipatara apa, VaMnangagwa vati chirongwa ichi chiri kufarirwa uye chakanaka chose sezvo chichiita kuti vanhu vave nehutano hwakanaka.
Vati vakaparura zuva iri senzira yekuyeuchidza vanhu kuti ndizvo vanofanira kugara vachiita zuva nezuva.
VaMnangagwa vatiwo vanhu vanofanira kusiyana nemweya wekurasa marara pese pese uye vanofanira kudzidza kubva kunyika dzakaita seRwanda uko kusisabvumirwe vanhu kupfirira dzimba neuswa kana kufamba vanhu vasina kupfeka shangu.
Gurukota rezvemitambo, Muzvare Kirsty Coventry, nevashandi vemubazi ravo, vatanga kutsvaira muna Simon Muzenda Street vakazopedzesera muAfrica Unity Square umo vatsvaira pamwe nevashandi veMeikles Hotel neTM Supermarket.
Vatiwo veruzhinji vashamisika kuvaona vari mumugwagwa vachitsvaira uye vanhu vanofanira kugara vachichenesa nzvimbo dzavanogara.
Vashandi vekambani yeZimbabwe Newspapers vapindawo mumigwagwa yakapoteredza muzinda wekambani iyi uye kambani iyi yatengawo mabhini ikaisa mumigwagwa iyi kuitira kuti vanhu varasire marara.
Mutauriri weZimpapers, Muzvare Beatrice Tonhodzayi, vaudza Studio 7 kuti tsvina yanyanya munharaunda yavanoshandira ndosaka vaona zvakakodzera kubatana nehurumende mukuchenesa guta nenyika.
Vatiwo vashandi vekambani iyi kumahofisi ayo ari mumatunhu ese munyika, vapindawo muchirongwa cheNational Clean-Up Campaign nhasi.
Meya veHarare, VaHebert Gomba, makanzura eguta, nevashandi vekanzuru vatsvairawo nekunonga marara mumisha yakasiyana siyana muHarare.
Vachitaura neStudio 7 mushure mekutsvaira marara nevashandi veOK Machipisa panzvimbo yemabhizimisi yeMachipisa muHighfields, VaGomba vati vafara nekubuda kwaita vanhu nhasi vachiti guta ratombochenawo.
Vati kunyange hazvo basa rekuchenesa guta richida kuti vanhu vaite mushandirapamwe, kanzuru yavo iri kuedza pese painogona napo kuitira kuti guta rigare rakachena.
VaMnangagwa vakaparura zuva iri, iro rinocherechedzwa chishanu chekutanga mwedzi wega wega senzira yekuti vanhu vagare vakachenesa nzvimbo dzavanogara pamwe nekuti vave nehutano hwakanaka.
Bazi rezvemari rinoti richawedzera mari pamwe chete nekuunza mari ine huremu hwakakura munyika senzira yekugadzirisa dambudziko remari munyika.
Vachitaura pamusangano wavaita nevatori venhau muHarare nhasi, munyori mubazi iri, VaGeorge Guvamatanga, vati zvanga zvisingagoni kuti vatange nekuunza mari ine huremu hwakakura izvo zvakaita kuti vatange nemari yemadhora maviri neyemadhora mashona.
VaGuvamatanga vatiwo bazi ravo rinoziva kuti mari iri munyika ishoma, uye hurumende ichagadzirisa dambudziko iri.
Vachibvunzwa kuti vachatora matanho api kupedza dambudziko rekutengeswa kwemari pamukoto, mutevedzeri wegurukota rezvemari, VaClemence Chiduwa, vati vanhu vanotenga zvinhu kunze kwenyika vachabvunzwa kuti mari iyi vakaiwana sei.
Imwe nyanzvi munyaya yezvehupfumi vachishanda nesangano reLabor and Economic Development Research Institute of Zimbabwe, VaNyasha Muchichwa, vati hurumende inogona kukunda nyaya yekutengeswa kwemari pamukota kana chete ikaisa mari inokwana munyika kusanganisira mari yekunze.
VaMuchichwa vatiwo nyaya yekusunga vanotengesa mari mumugwagwa haigadzirisi dambudziko iri sezvo vanozviita vachingoregera kwemazuva mashoma asi vachizosimidzira mabasa aya zvakare.
Bazi rezvemari rabvumawo kuti mari yakaiswa kubazi rezveutano haikwani zvichienzaniswa nematambudziko aripo panyaya yehutano asiwo vakati vacharamba vachigadzirisa.
Gurukota rezvemari, VaMthuli Ncube, vaudzawo vatori venhau pamusangano uyu kuti vari kufadzwa nematanho avakatora panyaya dzekuvandudza hupfumi hwenyika uye zvinhu zviri kufamba negwara.
Asi vaimbove gurukota rezvemari muhurumende yemubatanidzwa, uye vari mumwe wevatevedzeri vatatu veMDC, VaTendai Biti, vanoti dambudziko remari riri kunetsa munyika sezvo bhanga guru renyika, re Reserve Bank of Zimbabwe, riri kuita mamwe mabasa arinofanirwa kunge risingaite, izvo zviri kupa kuti nyika irasikirwe nemari yakawanda.
VaBiti, avo vanove zvakare sachigaro wekomiti yeparamende inoona nezvemari, vanoti bazi rezvemari,pamwe nebhanga guru renyika, zvinofanirwa kushanda zvichitevedza mitemo, uye nenzira dzinoita kuti mari dzenyika dzisanganyangarika sezvakaita mari dzakakwereteswa vamwe vakuru vakuru munyika nebhanga guru renyika.
Asi bazi rezvemari iri rinoti veruzhinji vanofanira kuziva kuti panga pave nemakore akawanda zvakanyanya mari yenyika isingashandiswi mukuvaka nyika, nekudaro kugadzirisa zvinonetsa kuchatora nguva.
Muimbi Rise Kagona anotaura zvenhoroondo yake munyaya dzemagitare uye kushanda nemuimbi, mushakabvu Biggie Tembo.
Vana vana vakafa husiku humwe chete neChina izvo zvinonzi hazvisimboitika nguva dzakawanda kana vanamukoti vari pabasa.
Mumwe mushandi ari kuziva zviri kuitika pachipatara ichi anoti ichokwadi kuti vana ava vakafa nezuro manheru vachangosunungukwa.
Studio7 haina kukwanisa kunzwa divi revakuru vakuru pachipatara ichi.
Amai Chenai Chihwiti vanoti baba vavo, VaLangton Chihwiti, vakafa mushure mekurambirwa kurapwa nemusiwe Chitatu apo vakaenda navo muchipatara chemuChinhoyi vachibva kuHarare.
Amai Matilda Chimbi vekuBanket avo vanga vachitora mutumbi wemukoma wavo akafa nezuro mushure mekushaya rubatsiro, vanoti mukoma wavo anga avashevedza kuchipatara uko vakasvikomuona afa.
Amai Chimbe vanoti vanhu vakawanda vari kufa vangadai vachirarama dai vachirapwa nenguva.
Vana mukoti vanoshanda muzvipatara zvehurumende vanodarika zviuru gumi nezvitanhatu vapinda muzuva reshanu vachiramwa mabasa munyika yose vachiti vanoda kuwedzerwa mari dzemihoro.
Hurumende yakati yadzinga vana mukoti vose vari kuramwa mabasa vachiti vachiri kuda basa vanofanirwa kunyorera kutsvaka basa.
Kunyange hazvo huwandu hwevanhu vari kubatwa nechirwere cheCOVID-19 huri kuramba huchikwira, vanhu vakawanda havasi kutora matanho ekuzvidzivirira sezviri kukurudzirwa nesangano reWorld Health Organization, akaita sekupfeka mamasiki kumeso kwavo.
Kunyange hazvo zviri pachena kuti veruzhinji vari kutapurirana chirwere ichi munyika, kumisika yemabhazi pamwe nekumabhanga vanhu vanenge vakaungana, kana kumanikidzana, izvo zvinoita kuti kutapurirana kweCovid-19 kuve nyore.
Studio7 yaona vanhu vazhinji vange vasina kupfeka mamasiki apo vanga vachisangana neveruzhinji muguta reHarare.
Mumwe mugari wemuHarare, VaPaul Majaira, avo vanga vasina kuzvidzivirira vati dzimwe nguva vanombokanganwa kuzvidzivirira.
Mumwe murume uyo asina kuda kudomwa nezita anga akamirira kutora mari pane rimwe bhanga muguta apo vanhu vanga vakatsokodzerana abvuma kuStudio7 kuti ane ruzivo rwekuti huwandu hwevari kubatwa nechirwere cheCOVID-19 munyika huri kukwira.
Asi ati kunyange hazvo achiziva kuti kumira vakapatsanurana kunobatsira, nyaya yekutya kupindirwa ndiyo inoita kuti vanhu vabatane vari mumitsetse.
VaSimon Zhou, avo vanga vakamirira bhazi kuti vaende kuMt Pleasant Heights, vati vanga vava nemaawa mana vari panzvimbo imwe chete, izvo zvinogona kuti vabate chirwere ichi.
Vatiwo vanhu havasi kutariswa temperature kana kupihwa zvekuzora maoko ava pavanenge vachipinda mumabhazi eZupco sezvaiitika pakatanga kuvhurwa nyika.
Munyori wezvehutano muMDC Alliance, uye vakambove gurukota rezvehutano muhurumende yemubatanidzwa, Dr. Henry Madzorera, vati vanhu vanofanirwa kuchengetedza hutano hwavo kuburikidza nekutevedzera zvinokurudzirwa nevehutano.
Dr. Madzorera vakurudzirawo kuti munguva ino yechando dai veruzhinji vagara kudzimba.
Mutevedzeri wegurukota rezvehutano, Va John Mangwiro, vaudza Studio7 parunhare kuti vari kuwedzera kudzidzisa veruzhinji nezvechirwere ichi pamwe nekuwedzera vanhu vanoongororwa kuitira kudzivirira kutapuriranwa kwechirwere ichi.
Vachitaura kumusangano wePolitburo yebato ravo, mutungamiriri wenyika, VaEmmerson Mnangagwa, vatiwo kukwira kuri kuita huwandu hwevari kubatwa neCOVID-19 kuchaitawo kuti vatarise zvakare nyaya yekuvharwa kwenyika.
Huwandu hwevanhu vari kubatwa pamwe nekufa nechirwere cheCovid-19 hausi kukwira muZimbabwe chete, sezvo izvi zviri kuitikawo munyika dzakawanda pasi rose, iro rave nevanhu vanodarika mamiriyoni gumi nemaviri vabatwa nechirwere ichi, vanhu vanodarika zviuru makumi masere nezvisere nemazana maviri ane gumi nevaviri, vari vemuZimbabwe.
Vana chiremba vanoshandira muzvipatara zvehurumende pamwe nevamwe vashandi vemuzvipatara vakawanda varatidzira pachipatara cheMpilo Central Hospital muBulawayo vachiratidza kusafara kwavo nekupambwa kunonzi kwakaitwa mumwe wavo, Doctor Peter Magombeyi nemusi weMugovera muHarare.
Vana chiremba ava, avo vange vachisanganisira nevamwe vekuUnited Bulawayo Hospitals, vambovharidzira misiwo yepachipatara cheMpilo vachiimba uye vakabata zvinyorwa zvange zvichiratidza kusafara kwavo nekupambwa kwaDoctor Magombeyi, avo vanonzi vakatorwa pamba pavo muHarare nevamwe vanhu vasati vaziikanwa kuti ndavanaani.
Doctor Mthabisi Bhebhe, vanove munyori mukuru weMpilo Hospital Doctors Association, vanoti havazi kufara nezvakaitika uye vanoda kuti Doctor Magombeyi vawanikwe vari vapenyu. Doctor Bhebhe, avo vakambove munyori wesangano reZimbabwe Hospital Doctors Association, vanotiwo vanoda kuti zvichemo zvavo zvigadziriswe.
Mumwe chiremba, Doctor Tawanda Manjonjo, avo vanoti vakamboshanda vose naDoctor Magombeyi, vanoti vanachiremba vakawanda vave kutyira hupenyu hwavo, asi vanotiwo kunze kwekunge Doctor Magombeyi vawanikwa, vachadzokera kubasa chete kana zvichemo zvavo zvagadziriswa.
Mukuru wechipatara cheMpilo, VaLeonard Mabandi, vanoti sekuziva kwavo vanachiremba vange vavimbisa kuti vachadzokera kubasa mushure mekuratidzira kwechinguva chidiki.
Mumwe murume angozvidoma nezita rekuti Walter, uyo anoti ange ane mudzimai wake ange achirapwa, anoti varwere vakawanda vange vasina kuonekwa navanachiremba.
Vanachiremba vari pakati pekuramwa mabasa apo Doctor Magombeyi vakapambwa. Vanachiremba vave namasvondo maviri vasingaendi kumabasa vachiti havachakwanisa kuwana mari dzekufambisa.
Hurumende inoti iri kugadzira mutemo wekurambidza vanachiremba kuramwa mabasa, asi nyanzvi munyaya dzekodzero dzevanhu dzinoti izvi hazvienderani nebumbiro remutemo wenyika.
Zviuru nezviuru zvevanhu zvakamira mumigwagwa yekuKentucky muno muAmerica zvichionekana neshasha yetsiva Muhammed Ali uyo akashaya nemusi weChishanu svondo rapera ave nemakore makumi manomwe nemana.
Vamwe vanyarikani vange varipo vanosanganisa vaimbova mutungamiri wenyika ye America VaBill Clinton, shasha dzetsiva George Foreman, Mike Tyson na Lenox Lewis uye Will Smith ane mukurumbira munyaya dzemafirimu.
Mutungamiri wenyika yeAmerica VaObama vakatumira mashoko enyaradzo. Chimwe chizvarwa cheZimbabwe chinogara muLouiseville, Kentucky Amai Patricia Chikanga vanoti zvizhinji zvingadzidzwe nenyika mukuremekedza vatambi vemitambo vanenge vashaya.
​“Ndadzidza kuti kune avo vanenge vatamba mitambo vakamirira nyika vakashaya sezvaita Muhammed Ali vanofanirwa kupihwa ruremekedzo serwataona rwuchipihwa mutambi uyu wetsiva. Guta rese rakazara vashanyi nevagari vemun vauya kuzochema Ali. Marimwezuro takawona bhokisi rake richibva kunhandare yendege. Zvakandibata moyo ndikawona ndichishuwira kuti izvi zvizoitwa kumusha kuvatambi vedu vemitambo kana vashaya,” Amai Chikanga vaudza Studio 7.
Sangano remakereke, reZimbabwe Council of Churches (ZCC), rinoti ririkushungurudzika zvikuru nezvarakasangana nazvo mumatunhu eMatabeleland South, Matabeleland North neBulawayo pavakange vachiendesa mbatya dzekuzvidzivirira kuna vanamukoti vanoshanda muzvipatara zvemakereke mumatunhu aya.
ZCC yakaunganidza mbatya dzekuzvidzivirira kuti ipe kuna vanamukoti, vanachiremba nevamwe vanoshanda muzvipatara zvemakereke mumatunhu matatu aya.
Munyori mukuru weZCC, Mufundisi Doctor Kenneth Mtata vaudza Studio 7 kuti vakawana vanhu vazhinji vari munzara uye vari kunetseka izvo zvakagumbura nhengo dzechikwata chavo.
Vati zvavakasangana nazvo zvakakonzera kuti vatore nguva yekuti vanyatsoongorora zviri kuitika vachiti vakaona zvange zvisingafungirwi nesangano ravo.
Vati hurumende inofanirwa kumboisa zvematongerwo enyika parutivi ikurumidze kupindira mukubatsira vanhu vari kufa nenzara.
Doctor Mtata vati sangano ravo richazivisa hurumende zvese zvarakaona kuti ikwanise kubatsira nekukurumidza sezvo mudzimba zhinji mune nzara nekunetseka kwevanhu vasingakwanisi kuenda kuzvipatara pasina rubatsiro.
Dhora remuZimbabwe riri kuramba richishaya simba zvakanyanya zvave kupa kuti mitengo yezvinhu irambe ichiita chamurambamhuru sezvakamboitika kumakore ekuma2007 na2008.
Dhora remuAmerica riri kutengwa nemadhora makumi matatu nemaviri kusvika makumi mana.
Zvekudya, mafuta ekufambisa dzimotokari nezvinhu zvakawanda zvave kudhura zvakanyanya zvekuti vamwe vave kuti danho rekushandisa dhora remunyika raramba kushanda.
Vachitaura kuKuwadzana pahurongwa hwekuchengeta nzvimbo iyi muna Ndira, mutungamiri wenyika, VaEmmerson Mnangagwa, vakati vainge vodzora dhora remunyika sezvo pasina nyika ingararame isina mari yayo.
Asi mutungamiri webato guru rinopikisa, VaNelson Chamisa, vakatiwo zvekuda kushandisa dhora remunyika haishande.
Asi nyanzvi munyaya dzezvehupfumi, Muzvinafundo Gift Mugano, vanoti vezvematongerwo enyika panyaya yemari handivo vanoudza musika wemari zvekuita.
Mutungamiri wesangano reConfederation of Zimbabwe Retailers, VaDenford Mutashu, vatendawo kuti zvinhu zvave kutengeswa nemari yekunze.
Mukuru weZimbabwe National Chamber of Commerce, VaChris Mugaga, vanotiwo panoda kutoisa musoro pamwe chete kuti dhora rishande zvakanaka.
Asi Muzvinafundo Mugano vanoti hapana chembwa tenzi vararira mutakura nekuti kana iyo hurumende yave kuramba kutambira dhora remunyika.
Munyori mukuru musangano reZCTU, VaJaphet Moyo, vatiwo kumushandi zvinhu hazvina kumira zvakanaka.
Dzimwe nyanzvi munyaya dzezvehupfumi dzinoti Reserve Bank of Zimbabwe, RBZ, iri kupota ichidhindha mari izvo zvinogona kuti nyika irambe iri kumawere.
Asi gavhuna weRBZ, Dr John Mangudya, vanoti aya manyepo.
Zimbabwe yakatanga kushandisa mari dzekunze kusanganisira dhora rekuAmerica muna 2019 asi ikazoti yave kudzokera mukushandisa dhora remunyika chete gore rapera.
Sangano reZimbabwe Vulnerability Assessment Committee, ZimVac, rinoti vanhu vemuZimbabwe vanosvika zvikamu makumi mashanu nezvipfumbamwe kubva muzana kumaruwa vatarisana nenzara kutanga muna Ndira kusvika Chikunguru gore rinouya.
Asi mumwedzi wapera vanhu vanosvika zvikamu zviviri nechimwe kubva muzana ndivo vaida chikafu kumaruwa.
Nzvimbo dzakanyanya kutarisana nenzara dzinoti Matabeleland North, Masvingo neMidlands.
Rimwe sangano rinoongorora mamiriro akaita chikafu reFewsnet rinotiwo vanhu vari mumadhorobha vakawanda vanoda rubatsiro gore rino sezvo hupfumi hwenyika husina kumira zvakanaka.
Vanhuwo vakanyanya kutarisana nedambudziko rechikafu vagari vekuChipinge neChimanimani uko kwakawirwa nedambudziko redutumupengo remafashamu emvura nemhepo kana kuti Cyclone Idai.
Mumwe mugari wekuChimanimani, VaJoel Dhumakwezu, vanoti nzvimbo yavo iri kubatsirwa nechikafu nesagano reWorld Vision mushure mekunge vanoda rubatsiro vanyorwa mazita neRed Cross.
Asi vanoti vasina kunyoresa vakatarisana nenzara inotyisa.
Vamwe vagari vemuGweru vanoti vave kutyira kupararira kwechirwere checoronavirus kana kuti Covid-19 zvichitevera kuchengetedzwa muguta iri kwezvimwe zvizvarwa zvemuno zvakabva kunze kwenyika.
Vanhu vanoda kusvika zana nemakumi maviri vakachengetedzwa paGweru Polytechnic kutanga nemusi weChishanu svondo rapera.
Kune vamwezve vanhu vanosvika makumi matatu vakachengetedzwa paMkoba Teachers’ College kutanga nezuro.
Vanhu ava ndevamwe vari pakati pezvizvarwa zveZimbabwe zviri kudzorwa kubva kunyika dzeSouth Africa neBotswana.
Munyori mukuru mubazi rezvekuburitswa kwemashoko VaNick Mangwana vachinyora padandemutande ravo reTwitter vanoti Mkoba Teachers College inokwanisa kugara vanhu mazana mashanu vari kubva kunze kwenyika. Vakatiwo Gweru Polytechnic yatozara.
Mumwe mugari Amai Enita Nyati vaudza Studio 7 kuti vanotyira kupararira kwechirwere checoronavirus nekuti vamwe vevanhu ava vanogona kuve vainacho vachitiwo vanhu ava vanogona kutiza munzvimbo dzavakachengetedzwa.
Asi mumwewo mugari Muzvare Nyasha Mahwende vati vanhu ava vanofanirwa kubatwa zvakanaka sezvo zviri zvizvarwa zvemuZimbabwe uye vari hama neshanwari dzevamwe vanhu.
Vatiwo kunze kwekutyira kupararira kwechirwere vari kutyirawo kuti vamwe vevanhu ava vanogona kuita zviri kunze kwemutemo vakatsinhirawo kuti vanofanirwa kuchengetedzwa zvakasimba.
Studio 7 yanyimwa mvumo yekupinda panzvimbo mbiri idzi nevange vakachengetedza vachiti tinofanirwa kupiwa mvumo kubva kumahofisi ehurumende emudunhu reMidlands.
Taedza kunzwa kubva kugurukota redunhu reMidlands VaLarry Mavima pamwe nevakafanobata chigaro chemukuru wedunhu munyaya dzezvehutano kana kuti Provincial medical director Dr Reginald Mhene asi patasvika kumahofisi avo vanzi vange vari mumusangano.
Vanoziva zviri kuitika vanoti kuBotswana nekuSouth Africa kwavaive vari vamwe vevanhu ava vainzi vari munyika idzi zvisiri pamutemo vakambosungwa, izvo zvakavaisa panjodzi yekubata chirwere checoronavirus.
Meya weguta reGweru VaJosiah Makombe vabvuma kuStudio 7 kuti chipatara chinorapwa varwere vecoronavirus kana kuti Isolation District Hospital chichiri kunadzurudzwa pari zvino.
Vakurudzira vagari kuti vatevedzere zvinokurudzirwa pakudzivirira chirwere checoronavirus asi vati havafanirwe kutya vachiti vane chivimbo chekuti kana pakaitika vanowanikwa vaine chirwere ichi vanokwanisa kurapwa.
Mukuru webato rePeople’s Democratic Party Amai Lucia Matibenga avo vanovewo mugari wemuguta reGweru vati ibasa rehurumende kuchengetedza vanhu vari kudzoka ava zvakanaka uye kuwonawo kuti vamwe vagari vose vakachengetedzeka.
Mudunhu reMidlands hamusati maita munhu akabatwa nechirwere checoronavirus. Asi kudzoka kumusha kuri kuramba kuchiita zvizvarwa zveZimbabwe kubva kunyika dzakatipoteredza kuri kuita kuti vamwe vabatire hura mumaoko vachityira chirwere ichi.
Hofisi yemutungamiri wenyika neChitatu yakaita musangano navana chiremba vari kuramwa mabasa kekutanga kubva zvakatanga vanachiremba ava kuratidzira musi wa 1 Zvita gore rapera.
Vamwe vana chiremba vakuru vari vana mazvikokota kana kuti maRegistrars nemaConsultancy vange vatangawo kuramwa mabasa neChitatu. Vanhu vakawanda munyika vanoti vanhu vari kurasikirwa nehupenyu nekuda kwekuramwa mabasa kwavana chiremba uku.
Mutungamiri wenyika, VaEmmerson Mnangagwa, vakadzoka kubva kuzororo neChipiri kuti vazobatana nevaikafanobata chigaro chemutungamiri wenyika, General Constantino Chiwenga, kuyedza kugadzirisa dambudziko rekuramwa mabasa kwavanachiremba iri.
Munyori mubazi rezvekuburitswa kwemashoko, VaNick Mangwana, vatenda kuti VaMnangagwa vakadzoka kubasa kuzobatsira kudzimura moto.
Nemusi weChipiri VaChiwenga vainge vambodya marasha vachiti vanachiremba vanofanira kudzokera kumabasa.
Vana chiremba vakuru vari pasi peZimbabwe Medical Association vange vapa hurumende maawa makumi mana nemasere kugadzirisa nyaya yavanachiremba vadiki vabva vatangawo kuramwa mabasa.
Asi hofisi yaVaMnangagwa yabva yaita musangano nevatungamiri veZimbabwe Hospital Doctors Association, Dr Elias Muzoremba, vachinzwa zvichema zvavana chiremba ava.
Mutsamba yavo kuvatori venhau, vana chiremba ava vati vaudza hofisi yemutungamiri wenyika kuti iri kuudzwa zvisizvo nebhodhi rinofanira kugadzirisa zvichemo zvavo reHealth Services Board.
Vana chiremba ava vanoti vari kuda kuti hurumende igadzirise nyaya yekushomeka kwemishonga muzvipatara nezvimwe zvikwanisiro uye kuti vapihwe mari dzavanotambira nemadhora ekuAmerica sezvo mari dzemaRTGS dzisisina simba.
Pari zvino vana chiremba ava vari kutambira mazana matatu nemakumi maviri nemadhora mapgumbamwe pamwedzi. Asi mari iyi inouya ari maRTGS.
Asi imwe nyanzvi munyaya dzezvehupfumi vachidzidzisa paNelson Mandela Metropolitan University, Muzvinafundo Gift Mugano, vaudza Studio 7 kuti hurumende haikwanise kubhadhara mari iyi zvachose nemamiriro akaita zvinhu.
Tabvunzawo Dr Mugano kuti sezvo makambani mamwe ave kubhadharisa nemadhora ekuAmerica pazvinhu zvavanotengesa pangaitwa sei kugadzirisa mari dziri kutambirwa navanachiremba.
Mukuru wesangano reCommunity Working Group on Health, VaItai Rusike, vaudza Studio 7 kuti zvakakosha kuti hurumende ipe bazi rezvehutano mari yakawanda mubhajeti.
Vakawanda munyika vari kuchema chemawo kuti makadhi emaHealth Insurance haasi kushanda uye pakutenga mishonga kuma pharmacy vari kunzi vauye nemadhora ekuAmerica zvapa kuti vangogume vogara kumba.
Chikwata chenyika chenhabvu chemaWarriors chasimuka chakananga kuSouth Africa kumakundano eCosafa.
Chikwata ichi chakatarisana nehondo mbiri mumakwikwi eCosafa Cup neye Africa Cup of Nations, ayo chinofanira kukunda zvine mutsindo kutanga neCosafa Cup neMugovera.
Pamusoro pekushandisa Cosafa Cup segadziriro yeAfcon, Zimbabwe inofanira zvekare kudzivivira mukombe uyu, uyo yakatora kechitanhatu gore rapera, ichitarisira kusimbisa zita rayo seshasha yenhabvu kuchamhembe kweAfrica zvekare gore rino.
Nemhaka yekushaikwa kwemari, Zimbabwe haina kukwanisa kuwana zvikwata zvekutamba nazvo mitambo yekuedzana masimba makundano eAfcon asati atanga zvekuti murairidzi wemaWarriors, Sunday Chidzambwa, ari kuti Cosafa ndiyo yatove nzira yekusimbisa chikwata chake.
Chidzambwa ari kudawo kuwedzera mbiri yake mumakwikwi eCosafa mushure mekuve murairidzi wekutanga kutora mukombe uyu kanokwana kana kubvira makundano aya avambwa muna 1997.
Chidzambwa akatora mukombe weCosafa Cup muna 2003, 2009, 2017 na 2018.
Vamwewo vatambi vemuZimbabwe saTendai Darikwa, Admiral Muskwe, naAlec Mudimu vari kudawo kuonekwa mumakwikwi eCosafa Cup aya ayo vaingonzwa nazvawo vasingazive kuti akamira sei.
Gore rino, Zimbabwe ine chikwata chakasimbisisa kudarika makore ese emakundano aya sezvo iri kushadisa chikwata chavo chiri kuenda kuAfcon kusanganisira vamwe vatambi vakaita sa Knowledge Musona, naMarvelous Nakamba.
Nhengo yeZimbabwe Warriors Fan Club, VaShingirai Miti, vanoti hapana kwikwidzo iripo kuCosafa nekuti mukombe uyu wagara uri weZimbabwe.
Akatora mukombe weCosafa, maWarriors ari kutarisra kudarika kekutanga kubva mugungano rawo kumakundano eAfcon ayo ari kusangana neEgypt mumutambo wawo wekutanga.
Mutambi wechikwata ichi, Ronald Pfumbidzai, anoti havasi kuenda kuEgypt kunowedzera zvikwata zvinenge zviriko.
Zimbabwe iri mugungano regroup A neEgypt,Democratic Republic of Congo ne Uganda umo maneja wema Warriors, VaWellington Mpandare, vane chivimbo chekuti vanobudamo.
Zimbabwe iri kusimuka kubva muSouth Africa panopera makundano eCosafa musi wa 8 Chikumi yakananga kuNigeria munzira yayo yekuenda kuAfcon kuEgypt.
Kune vanoita zvemitambo vakawanda, nguva yezororo reKisimisi inguva yekuonana nehama neshamwari, vamwe vachitorawo mukana uyu kuita zvakasiyana siyana.  Asi gore rino panguva iyo vamwe vari kushanyira hama neshamwari mushure megore rese vasingaonane, murairidzi weFC Platinum, Lizwe Sweswe, nechikwata chake havasi kuwana mukana wakadai sezvo vanenge vari muCairo, kuEgypt, mumutambo wavo nechikwata cheAl Ahly mumakwikwi eCaf Champions League.
Uyu unenge wave mutambo wechitatu weFC Platinum mumakwikwi aya, mushure mekurohwa 2-1 neAl Hilal yekuSudan mumutambo wekutanga, vachizokundwa zvakare 3-0 neEtoile duSahel yekuTunisia.
Sweswe anoti vachange vari pabasa vachishanda vachitarisarirawo kuti kisimisi ichavapa rombo rakanaka rekukunda mushure mekurohwa mumitambo yese miviri yavatamba mumakwikwi aya.  Mumwe murairidzi wenhabvu, Darlington Dodo weCaps United, anoti mushure mekutadza kutora mukombe weCastle Lager Premier Soccer League, ino ndiyo nguva yekugadzirisa paive pasina kumira zvakanaka.  Asi mukuru wekumahofisi eZimbabwe Olympic Committee, Muzvare Anna Mguni, vanoti vakananga kumusha kwavo kunoona hama neshamwari idzo vasina kuona kwenguva refu.  Mutambi webasketball, Nyarai Musambudzi, ane hurongwa hwakafana nehwaMuzvare Mguni asi iye anenge akananga kuMasvingo  Murairidzi wechikwata cheTriangle, Taurayi Mangwiro, anoti kwaanoshandira kure nekunogara mhuri yake zvekuti panguva ino zvenhabvu zvave kumbomira achipa nguva kumhuri yake.  Izvi ndizvo zviri muhurongwa zvekare hwemutambi wechikwata chenyika chenetball, icho chakaita mukurumbira kuWorld Cup, Ursula Ndlovu, uyo anoti nguva yakawanda yakapera ari mukamba zvekuti ikozvino achange aine hama neshamwari dzake kuBulawayo vachifara pamwe chete.  Asi sachigaro weZimbabwe Volleyball Association, VaRingisai Mapondera, vanoti hapana chinodarika mutambo weVolleyball paKisimisi.  VaMapondera vanoti vachange vakaungana nehama neshamwari pamba pavo muHarare vachitamba mutambo uyu mukupemberera kwavo nguva ino.  Kune vamwewo vakaita saVaMapondera kusanganisira mutambi wetsiva, Charles Manyuchi, avo vari kuti vari kutora nguva ino kugadzirira zvakasimba mitambo yavo yemwaka unotevera vachitarisira goho rakasimba gore rinouya.  Asi vezvemitambo neZimbabwe yese vari kupinda muzororo panguva iyo zvinhu zvisina kumira zvakanaka munyaya dzemari, dambudziko riri kuratidza kuti hurumende iri kukundikana kurigadzirisa.
Sangano rinomiririra vadzidzisi vekumaruwa, reAmalgamated Rural Teachers Union of Zimbabwe, ARTUZ, rinoti razivisa hurumende kuti inofanirwa kugadzirisa zvichemo zvaro mukati memazuva gumi nemana, kutadza kwayo, ropinda mukuramwa mabasa.
Sangano iri rinoti riri kuda kuti mihoro yevadzidzisi inge iri mumadhora ekuAmerica, kana kuti ichibhadharwa nemari inowirirana nemazana mashanu emadhora ekuAmerica.
Gwaro reARTUZ rakasvitswa nemusi weChishanu mumaoko ehurumende kuburikidza nemapazi evashandi vehurumende, rePublic Service Commission nerezvemari.
Studio7 haina kukwanisa kunzwa kudivi rehurumende panyaya iyi, sezvo gurukota rezvekuburitswa kwemashoko, Amai Monica Mutsvangwa, vange vasiri kubatika panharembozha yavo.
Mutungamiri weARTUZ, VaObert Masaraure, vanoti sevarairidzi, vanodawo kurarama kwakanaka, asi hazvisi kuitika semadiro avo.
VaMasaraure vanoti kunyange hazvo hurumende ichiti iri kunetseka munyaya dzehupfumi, inogona kugadzirisa zvinhu kana ikarwisa huori mumapazi ayo, pamwe nekufambisa mari dzehurumende nenzira kwadzo.
VaMasaraure vanoti mari yakawanda yehurumende iri kupedzerwa muzvinhu zvisinganyanyobatsiri nyika zvakaita senzendo dzekunze kwenyika, kutenga zvikakarara zvemotokari nezvimwe zvinogona kumbosendekwa parutivi kutira kuti vashandi vehurumende vawane mihoro yakanaka.
VaMasaraure vanoti semaonero avo, munyika mune mari inogona kugadzirisa zvinhu zviri kunetsa, asi dambudziko riripo nderekuti homwe yenyika haisi kubatwa zvakanaka, uye havasi kuona chido chekugadzirisa zvinhu kubva kuvakuru vakuru muhurumende.
Vari kunze kwenyika vari kuchema-chema nekukwira kwaita mari yavanofanirwa kubhadhara kuitira kuti vawane mapasipoti matsva kana kumutsiridza anenge apera kushanda.
Izvi zvinotevera danho rehurumende neMuvhuro svondo rino rekuzivisa kuti yakapa mvumo kuboka rekwamabharani mukuru wenyika rekwaRegistrar-General, kuti ritange kubhadharisa zvizvarwa zveZimbabwe zviri kunze kwenyika madhora ekuAmerica mazana matatu negumi nemasere.
Vachitaura nevatori venhau, gurukota rezvemukati menyika, VaKazembe Kazembe, vakati bazi ravo rinoziva nezvetarisiro hombe ine vanhu yekuti ringe richidhinda mapasipoti nekukasika, uye kuti vanhu vari kutambura kuwana magwaro aya, zvikuru vari kunze kwenyika vanenge vaine magwaro apera kushanda.
VaKazembe vakati nekuda kuona kuti zvizvarwa zvenyika zviri kunze zvine magwaro akarongeka munyika dzazvigere, hurumende yakaona zvakakodzera kukwidza mutengo, uye magwaro aya achiburitswa nekukasika.
Asi vamwe vari kunze kwenyika vari kuona sekunge hurumende yatora danho iri kuti iunganidze mari yekunze.
Munhu anenge achitora pasipoti ari munyika anobhadhara mari inoita madhora makumi mashanu nematatu emaRTGS, kuchitiwo anoda inobuda mukati memazuva matau achibhadhariswa madhora emunyika mazana maviri nemakumi mashanu nematatu.
Anoda pasipoti inobuda mukati mezuva rimwechete anobhadhariswa madhora mazana matatu nemakumi masere.
Sachigaro vekomiti yeparamende inoona nezvekudyidzana nedzimwe nyika, VaKindness Paradza, vanoti komiti yavo yakatsigira zvakasimba danho rekukwidza mari dzemapasipoti evari kunze senzira yekubatsira vanhu ava kuti vakasike kuwana magwaro avo, vasakanganise hugaro hwavo munyika dzavari.
VaParadza vanoti vakawanda vari kunze kwenyika vanga vanzwa nekubirwa nehama neshamwari dzavo vachibhadhariswa mari yakawanda vachinzi vari kugadzirisirwa mapasipoti avo.
Chimwe chizvarwa cheZimbabwe VaIsaac Nyaumba vanoti vari kufara zvikuru nekuwana mukana wekusangana uye kutorwa mufananidzo nemutambi wenhabvu ane mukurumbira zvakanyanya pasi rose Neymar.
Neymar, akaberekerwa ku Sao Paulo, Brazil uye zita rake rizere anonzi Neymar da Silva Santos Júnior.
Parizvino Neymar ari kutambira chikwata cheBarcelona chekuSpain pamwe neimwe shasha yenhabvu, Lionel Messi. Anotambirawo nyika yeBrazil iyyo akatungamira kuchikwata chemaUnder 23 kutora menduru yegoridhe kekutanga mumaOlympics.
Asi kunyangwe hazvo vakawanda varikuti mufananidzo waVaNyaumba naNeymar wakatorerwa kuVictoria Falls, ivo vaudza Studio 7 kuti wakatorwa pavanoshanda paUkutula Conservation Centre, pedyo nePretoria muSouth Africa.
Chikwata chenhabvu chevanhukadzi chemaMighty Warriors chatarisana nemutambo mukuru muhupenyu hwacho, zvekuti veruzhinji vari kuda kuti Zimbabwe ikunde kuitira kuti ipinde munhoroondo yemitambo munyika.
Hapana chimwe chiri kutarisirwa neveruzhinji kunze kwekukunda apo maMighty Warriors ari kupinda munhandare yeRufaro Stadium neSvondo mumutambo wavo mukuru kupinda yose kubvira muna 1980 apo Zimbabwe yakatanga kukwikwidza mune zvemitambo nedzimwe nyika.
Chikwata chenhabvu chevanhukadzi ichi chiri kusangana nemaIndomitable Lionesses ekuCameroon mumutambo ucharatidza kuti Zimbabwe iri kukwanisa kubudirira here kana kuti kwete kuenda kumakundano makuru ezvemitambo epasi rose emaOlympic Games ayo achaitirwa kuRio de Janeiro gore rinouya.
MaMighty Warriors akarohwa 2-1 apo zvikwata zviviri izvi zvakasangana muYaounde masvondo maviri apfuura asi vari kungoda kukunda 1-0 chete kuti vabudirire kuenda kumabiko emitambo epasi rose aya.
Vakabudirira kuenda kumakundano aya, ma Mighty Warriors anoita chikwata chechipiri mumakore makumi matatu nemashanu kukwikwidza kumakundano aya zvichitevera magolden hockey girls a 1980.
Asi maMighty Warriors anopinda munhoroondo sechikwata chekutanga kukwikwidza nekubudirira kuenda kumakundano aya sezvo mahockey girls akaenda kuMoscow mushure mekukokwa zvikwata zvashota kukwikwidza.
Nhengo yeWarriors Fan Club, VaZivanai Moroyiwa, vanoti vanonokerwa nemutambo uyu vachiti ivo maMighty Warriors achafadza veruzhinji nekuita zvatadzwa kuitwa nechikwata kana chimwe chete zvacho pamakore makumi matatu nemashanu apfuura.
Muteveri wechikwata che Caps United, VaTonderayi Matimura, vanoti vachitarisa matambiro akaita maMighty Warriors apo zvikwata izvi zvakasangana masvondo maviri apfuura, vane chivimbo chekuti maMighty Warriors anodzora pamwe nekukunda zvekare.
VeZimbabwe Football Association vaona kukosha kwechaunga mumutambo uyu zvekuti varonga ivo kuti veruzhinji vabhadhare mari inoita iyo dhora rimwe chete rekuona mutambo wakakosha uyu.
Muongorori wezvemitambo, VaAndrew Rwodzi, vanoti vanhu vakawanda vachange vari munhandare iyi sezvo dhora iri mari yekuti munhu wese anokwanisa kubhadhara kuti aone mutambo wakakosha uyu.
Va Matimura vanoti vachange varimowo munhandare iyi sezvo dhora iri mari isingavaremere pane madhora matatu ayo anomboshevedzerwa neveZifa.
Murairidzi wechikwata ichi, Shadreck Mlauzi, avaka chikwata chakasimba zvikuru chinosanganisa vechikuru pamwe nevechidiki zvekuti ari kutarisira kuti vatambi vakaita sa Rudo Neshamba na Rutendo Machingura vachabaka moto neSvondo pamberi pevatsigiri vavo.
Panguva imwe cheteyo chikwata chemaWarriors chichange chiri muBabourfields Stadium umo chiri kusangana neLesotho mumutambo weAfrica Nations Championship uyo une huremu husingasvika pane mutambo wemaMighty Warriors.
Murairidzi wechikwata ichi, Kalisto Pasuwa, akadzinga vatambi vatatu Hardlife Zvirekwi na Justice Jangano veCaps United pamwe naRonald Chitiyo weDynamos nenyaya dzehunhubu asi VaMuroyiwa vanoti kunyange zvakadai maWarriors haamise tuzvikwata tudiki twakaita seLesotho.
MaWarrriors ari kutarisira kukunda mumitambo miviri iri kusangana zvikwata zviviri izvi kuti akwanise kuenda kumafainari eAfrica Nations Championships kechina kakateverana mushure mekuenda kumakundano a2009, 2012, na 2014.
Asi maziso nepfungwa dzeveruzhinji dziri pamutambo wemaMighty Warriors.
Vanorarama nekutengesera mumigwagwa yemukati meguta reHarare pamwe nenhengo dzesangano reTajamuka/Sesijikile vanonzi vabatana mukurwisana nemapurisa ekanzuru pamwe neZimbabwe Republic Police ayo anonzi ari kuvabvisa nechisimba munzvimbo dzavanotengesera.
Izvi zvinonzi zvaitikawo kudhorobha reNorton, uko kunonzi vanotengesera mumigwagwa ava varamba kubviswa pavanotengesera paKatanga.
Mutauriri wesangano reTajamuka/Sesijikile, VaMakomborero Haruzivishe, vanoti vamwe vevanotengesera mumigwagwa inhengo dzesangano ravo dziri kuoneswa nhamo nemapurisa nguva dzose.
VaHaruzivishe vanoti kusvika panguva yataenda pamhepo vanga vachiri pamapurisa kuti vaedze kuona kuti vanhu vangani vasungwa muchiitiko ichi, asi vanoti vanga vachiziva nezvemunhu mumwechete.
Mutauriri wekanzuru yeHarare, VaMichael Chideme, vati vanga vasati vanzwa zvizere nezvechiitiko ichi sezvo vanga vasiri muguta masikati.
Asi hurumende, kuburikidza nebazi rezvekuburitswa kwemashoko, yaburitsa mashoko paTwitter ichiti kune vachidiki vakawanda vanga vachitema mapurisa nematombo zvaita kuti vasungwe.
Hurumende yatiwo ine humbowo hwemavhidhiyo anoratidza vechidiki ava vachitema mapurisa, uhwo huchashandiswa mudare redzimhosva pakuroverera vakasungwa ava nemhosva.
Hatina kukwanisa kunzwa divi remapurisa panyaya iyi.
Rimwe sangano rinomirira zvizvarwa zveZimbabwe zviri kugara pamwe nekushanda muSouth Africa, reZimbabwe Community in South Africa, rinoti riri kushushikana zvikuru nekuwanda kwehumbavha mumisha inogara veruzhinji muJohannesburg dziri kuparwa nevanhu vanofungidzirwa kuti zvizvarwa zveZimbabwe.
Sangano iri rinoti mhosva idzi, idzo dziri kunyanya kuparwa mumisha yeHillbrow, Berea neYeoville uko kunogara zvizvarwa zvekune dzimwe nyika kusanganisira Zimbabwe zvakawanda, dzinosanganisira dzekubvuta, kubata kwiyo, kubaya nemapanga pamwe nekuponda.
Mutauriri wesangano reZimbabwe Community in South Africa, VaBongani Mkwananzi, vanoti vave kuronga kusangana nemapurisa kuti vasvitse nyunyuto iyi, uye kuti vakurudzire mapurisa kuti atore matanho akasimba pamusoro pedambudziko iri.
Vanoti musi wa 6 Kukadzi, unove mwedzi unouya, sangano ravo riri kutarisira kusangana nemapurisa anobata matunhu aya kuti vaise musoro pamwechete mukugadzirisa dambudziko iri.
Vanotiwo mapurisa anofanirwa kunge achichengetedza nzvimbo idzi, asi nguva zhinji haawanikwe, izvo zvinozoita kuti mbavha nemakororoaya vaite madiro aJojina.
VaMkwananzi vanoti vakawanda vari kubirwa vanotoziva vamwe vevanhu vari kupara dzimhosva idzi kuburikidza nemitauro yavo, zvekuti mapurisa akazvipira kurwisana nedambudziko iri anofanirwa kunge achishanda nezvizvarwa zveZimbabwe zvinogara munzvimbo idzi.
Vamwe vataurawo neStudio7 vari kukurudzira kuendeswa kwemauto munzvimbo idzi kuitira kuti amise kuparwa kwedzimhosva uku.
Zvizvarwa zvemuSouth Africa zvagara zvinopomera zvizvarwa zvekune dzimwe nyika mhosva yekuwedzera kuparwa kwedzimhosva, nyaya dzekutengeswa kwezvinodhaka, pamwewo nechipfambi.
Vanhu vakawanda vanoti gore ra2019 igore richapinda munhoorondo yemakore akaomera nyika mune zvematongerwo enyika pamwe nezveupfumi.
Mukati megore iri makaitikawo zvakawanda zvinoshungurudza vanhu, nezvimwewo zvinofadza vamwe.
Mukutanga kwegore ra2019, mauto akapomerwa mhosva yekuuraya vanhu vanosvika gumi nevaviri mushure mekunge vanhu vapinda mumigwagwa vachida kuratidzira.
Vakawandawo vanorwira kodzero dzevanhu pamwe nevatungamiri vevashandi nevemapato anopikisa vanonzi vakasungwa pamwe nekushungurudzwa nemapurisa, vamwe vavo vachikandwa mumajeri.
Mapurisa anopomerwawo mhosva yekushandisa chisimba chakanyanya pakuparadza misangano yebato rinopikisa neMDC kwaaiita muna 2019, uye kurambidza bato iri kuita misangano.
Munyaya dzezvehupfumi, hurumende yakadzika mutemo unorambidza kushandiswa kwemari yekunze. Kunyange hazvo yakaisawo mari yemunyika yemhando yeRTGS vamwe vanoti hazvina zvazvakagadzirisa sezvo dambudziko remari rakaramba richipinga nyika ndare, izvo zviri kukonzera kusagadzikana mune zvehupfumi.
Zvipatara zvakapindawo dambudziko rekushaiwa vanachiremba kubva muna Gunyana kusvika pari zvino mushure mekunge varamwa mabasa vachida kuti hurumende igadzirise mihoro yavo.
Mutungamiri wenyika VaEmmerson Mnangagwa vakaumbawo zvakare dare revatungamiri vemapato akakwikwidza kusarudzo yemutungamiri wenyika, rePolitical Actors’ Dialogue, POLAD, iro ravanoti ndiro riri kutungamira nhaurirano dzekugadzirisa zvinetswa zvemunyika.
Asi mutungamiri webato reMDC, VaNelson Chamisa vakaramba kupinda muPOLAD vachiti vanongoda nhaurirano pakati pavo naVaMnangagwa chete, kwete nemapato asina chaakakohwa musarudzo.
Zvino gore zvarasvika pakupera kudai, vamwe vezvematongerwo enyika vari kuti kudii nazvo?
Mutewedzeri wemutauriri webati rinopikisa reMDC inotungamirirwa naVaNelson Chamisa mudunhu reNorth America, VaTim Muringai, vanoti gore ra2019 igore rakanga rakaomera munhu wese, zvisineyi nekuti ndewebato ripi, zanu PF kana MDC.
VaMuringai vanoti chakakwanisa kuita chete neveZanu PF kuratidza vanhu kuti havakwanise kutungamira munyika mavakabira sarudzo.
Asi sachigaro veZanu PF mudunhu reAmerica, VaFrenk Guni, VaFrenk Guni, vanoshoropodza mashoko aVaMuringai aya vachiti hurumende yavo iri kuedza nepose painogona napo kugadzirisa hupenyu hwevana veZimbabwe, kunyange hazvo zvinhu zvakaiomera.
VaGuni vanoti hurumende yavo haichaswera ichitevera zvekutungana kwembudzi zvavanoti zviri kuitwa neMDC zvekuramba kupinda munhaurirano dziri pasi pePOLAD, vachiti vave kunangaga nenyaya yekusimudzira hupfumi hwenyika muna 2020 kuti vanhu vagarike.
Imwe nyanzvi munyaya dzechirwere chepfungwa, Dr Rutendo Bonde, vanoti veruzhinji munyika vari kutarisana nematambudziko akawanda ayo ari kuita kuti vadzamise pfungwa vozowanikwa vapinda muna taisireva kana vachinge vasina kuwana rubatsiro pachine nguva.
Dr Bonde vanoti kuondomoka kwehupfumi kuri kukonzera huwandu hweavo vari kubatwa nezvirwere zvepfungwa izvo zvinokwanisa kuzosvitsa munhu kuti afunge kutora hupenyu hwake kana achinge ashaya rubatsiro nenguva.
"Kunyange hazvo zvinhu zvakaoma munyika veruzhinji vanofanira kutora nguva yekupota vachiwona kuti vamwe vavo vari kufambisa seyi zvinhu sezvo vazhinji vanenge vachitarisana nezvirwere zvepfungwa vachiviga zviri kuitika izvo zvinozoita kuti vatadze kuwana rubatsiro paine nguva," Dr Bonde vanodaro.
Dr Bonde vanoti kunyange hazvo vamwe vachikudza kunotsvaga rubatsiro kunevemweya nechivanhu, zvakakosha kuti vaende kuna vana chiremba nechimbi chimbi vasati vaita izvi kuitira kuti vawane rubatsiro chirwere chisati chakomba.
Pasi rose rakarangarira zuva revanorwara nepfungwa musi wa 10 Gumiguru pasi pedingidira raiti: Dignity In Mental Health.
Aimbove mutevedzeri wemurairidzi wechikwata chenyika chemaWarriors, Saul Chaminuka, ndiye ava murairidzi wechikwata chenhabvu cheTAFIC Sporting Club, icho chichangopinda mu muBotswana Telecommunications Corporation Premiership.
Chaminuka akapihwa basa iri svondo rino pahurongwa hwakaitirwa muFrancistown.
Chaminuka anoti ari kutanga kurairidza chikwata chake nemusi weSvondo apo chiri kutamba neOrapa United FC munhandare yeFrancistown Sport Complex. Mutambo uyu ndiwo uri kuparura mwaka wake mutsva wenhabvu muBotswana.
Chaminuka, uyo akamborairidza zvikwata zveMbabane Highlanders neMatsapha United kuEswatini, anoti chikwata chake chiri kuda kutenga vatambi vatatu vanobva kuZimbabwe senzira yekuti chisimba mumakwikwi emwaka uno.
Mumwe wevateweri vechikwata cheTAFIC, VaAmos Mhandu, vanoti vanotarisira kuti Chaminuka achazadzikisa chivimbiso chake chekupedza makwikwi emukombe uyu chikwata chake chiri pakati pezvikwata zvichatamba zvinonwisa mvura mwana uno.
Asi chimwe chizvarwa cheZimbabwe chinotevera nhabvu yemuBotswana, VaElisha Machaka, vanoti Chaminuka anogona kusvibisirwa zita rake nekurairidza chikwata cheTAFIC nokuti chikwata ichi chagara chichiita mutauro.
Sachigaro wechikwata chinoziikanwa nerekuti Machimenyenga Boys mune zvemitambo yenhabvu, VaCarlos Sebina, vanoti Chaminuka ane hunyanzvi hwakadzama munyaya dzekurairidza nhabvu.
Chaminuka, uyo akamborairidza zvikwata zvinoti ZPC Kariba, Dynamos, Buffaloes, nezvimwe zvikwata, achange achitarisana navamwe varairidzi vanobva kuZimbabwe vanosanganisira Madinda Ndlovu, Blessing Moyo naParadzayi Mandivenga.
Muimbi akaita mukurumbira pasi rose, Dorothy Masuka, ashaya.
Masuka, uyo akaberekerwa muZimbabwe muna 1935, ashaya ari pamba pake muJohannesburg kuSouth Africa.
Muzukuru waMasuka, Fortune Hute, audza Studio7 kuti ambuya vake vanga vachinetseka nechirwere High Blood Pressure.
Masuku aive mwana wechina mumba maive nevana vanomwe.
Akaenda kuSouth Africa ave nemakore gumi nemaviri, uko akanotanga kuimba achiri mwana wechikoro.
Panguva iyi ndipo akatanga kufarira musambo weJazz.
Ava nemakore gumi nematanhatu, akasiya chikoro ndokunoimba nechikwata chaPhilemon Mogotsi che African Ink Sports, icho chairidza chiri muDurban.
Asi haana kugara kwenguva yakareba nechikwata ichi muDurban zvichitevera kusungwa kwaakaitwa ndokudzoserwa kuJohannesburg nehurumende yerusarura ganda yaitonga South Africa munguva iyi.
Nepamusana pekunetswa nehurumende yechichena mu South Africa, Masuka akatiza munyika iyi achidzokera kuBulawayo, uko akanoshanda nechikwata che Golden Rhythm Crooners.
Nekupindana kwemakore, Masuka akabatana naHugh Masekela naMiriam Makeba vachiimba musambo weJazz vari kunze kweSouth Africa.
Muna 1961, Masuka akakokwa kunoimbira VaPatrice Lumumba kuDemocratic Republic of Congo. Izvi hazvina kufadza hurumende yevachena muSouth Africa, izvo zvakaita kuti Masuka asatsike gumbo rake muSouth Africa kwemakore makumi matatu nerimwe.
Panguva iyi Masuku akashanda ari munyika dzinoti Malawi, Tanzania neZambia, asi nguva zhinji yake aive muZambia, akazodzokera kuSouth Africa muna 1992 zvichitevera kuburitswa mujeri kwaVaNelson Mandela.
Muna 1990 Masuka akaburitsa dambarefu rakanetsa zvikuru rinonzi Pata Pata.
Dzimwe dzenziyo dzakaimbwa naMasuka dzinosanganisira Hamba Nontsokolo, Nhingirikiri, Khawuleza naDr Malan nedzimwe.
Bazi rezvehutano rinoti huwandu hwevanhu vafa nekuda kwechirwere cheCovid-19 munyika hwakwira kusvika pagumi nevasere kana kuti 18 mushure mekunge vamwe vanhu vashanu vashaya.
Vanhu vatatu vakafa vari munharaunda dzakasiyana siyana vamwe vaviri vakafa vari munzvimbo dzinochengeterwa vanenge vabatwa nechirwere ichi.
Vanhu vaabatwa nechirwere ichi kusvika parizvino vanosvika mazana mapfumbamwe nemakumi masere nevashanu kana kuti 985. Izvi zvinotevera kubatwa kwevamwe vanhu vatatu nechirwere ichi nezuro. Pavanhu ava, vaviri vakabva kuSouth Africa uye mumwe akachitapurirwa munyika.
Harare ndiyo ine vanhu vakawandisa vabatwa nechirwere ichi vanosvika mazana maviri nemakumi masere nemasere kana kuti 288 ichiteverwa neBulawayo ine vanhu zana nemakumi masere nevatatu 183, Mashonaland Central ndiyo ine vanhu vashoma vabatwa nechirwere ichi vanova gumi nemumwe.
Vanhu vapora kubva kuchirwere ichi vanosvika mazana matatu nemakumi maviri kana kuti 320. Vanhu vavhenekwa chirwere ichi munyika vadarika zviuru makumi masere nezvisere kana kuti 88 000.
Kunyangwe hazvo huwandu hwevanhu vari kubatwa nekufa kwechirwere checoronavirus huri kuramba huchiwedzera, vashandi vemuzvipatara kusanganisira vakoti navanachiremba vave nemazuva makumi maviri nematanhatu vachiramwa mabasa nekuda kwekushomeka kwemari dzavari kutambiriswa.
Hatina kukwanisa kubata vakafanobata chigaro chegurukota rezvehutano VaAmon Murwira sezvo vange vasiri kudaira nharembozha yavo. Asi gurukota rezvemari Muzvinafundo Mthuli Ncube vakaudza dare resenate kuti hurumende yakazvipira kuita hurukuro nevashandi vayo vari kuramwa kuita mabasa.
Mutungamiri weZimbabwe Nurses Association VaEnoch Dongo vanoti vari kusangana Muvhuro uno neveHealth Services Board vanoona nezvemari dzinotamburiswa vashandi vemuzvipatara.
Zvikwata zvemuZimbabwe zvakasimudza mureza wenyika mumakundano eCaf Champions League neCaf Confederation Cup.
Mumusha weCaps United hamusi kudaidzwa anonzwa mushure mekunge chikwata chemaGreen Machine chakadambura Lioli yekuLesotho 2-1 ndokupinda munharaunda inotevera yeCaf Champions League.
Zvibodzwa zvakabva kuna Simba Nhivi naRonald Chitiyo zvakapa Makepekepe kuti akunde mushure mekunge Lioli yambotungamira mumutambo wakanakidza zvikuru kunyange hazvo usina kuunganidza vanhu vakawanda muNational Sports Stadium.
Mutevedzeri wemurairidzi weCaps United, Fungai Kwashi, anoti maGreen Machine aikodzera kukunda mumutambo uyu achitarisa iye mikana yakawandisa yavakabika.
Asi Kwashi anoti havana kufadzwa nemaitiro evatsigiri vezvimwe zvikwata kunyanya veDynamos avo vainyomba vatambi veCaps United apo vaitamba.
MaGreen Machine ave kusangana neTP Mazembe yekuDRC munharaunda inotevera.
Zvakamira zvakadai, Ngezi Platinum Stars iri kuitawo mabiko mushure mekunge chikwata ichi chakarova Pamplemouses yekuMauritius 1-0 ndokuenderera mberi nemakundano eCaf Confederation Cup, 2-1 mumitambo miviri.
Ngezi Platinum Stars iyo iri kutamba muAfrica kekutanga yave kusangana ne CD Libolo yekuAngola munharaunda inotevera umo varikutarisira kukunda zvekare.
Murairidzi weNgezi Platinum Stars, Tonderayi Ndiraya, anoti anovimba kuti vatambi vake vacharamba vakadaro kusvika makundano aya asvika kwamvura yacheka makumbo.
Caps United neNgezi Platinum Stars dziri kutarisira kuita zviri nani mumakundano aya pane matambiro akaitwa nezvikwata zvemuno makore mashanu apfuura.
Sangano reWomen of Dominion riinoti rine hurongwa hwekuti riwanire mushonga vanhu vanorarama nehusope muZimbabwe. Mishonga iyi yakanangana nekudzivirira kuti vanorarama nehusope vasaite chiwere chegomarara.
Women of Dominion inounza pamwe chete madzimai ari mumakereke akasiyana siyana muAmerica nemuZimbabwe uye rinoita misangano kamwe chete pagore. Gore rino musangano uyu wakaitirwa kuDelaware.
Vachitaura pamucheto wemusangano uyu, vanowona nezvekufambiswa kwezvirongwa mugungano remadzimai iri, Doctor Natsai Zhou vanoti sangano ravo riri kushanda nevamwe vanamazvikokota munyika kuitira kuti pawanikwe mishonga inobatsira vanorarama nehusope inoshanda uye ichitengeka nyore.
Mubatanidzwa uyu wakange uri wemazuva mana wakaipindwa nemadzimai emuZimbabwe anobva muAmerica, Canada, Britain nevashoma vakabva kuZimbabwe kwekare.
“Taimbo kurudzira kuti madzimai anouya kumisangano yedu vaunze mishonga, nguwani dzekupfeka nemagirazi ekudzivirira zuva. Asi parizvino tirikuona kuti mishonga iyi haisi kunyatso batsira vanorarama nehusope. Shuwiro yedu ndeyekuti titsvage vanogadzira mishonga iyi kumusha kuitira kuti mitengo idzike uye kuti tigadzirise zvinoenderana nemararamiro anoita vanorarama nehusope munyika,” Doctor Zhou vaudza Studio 7.
Mumwe mudzimai anorarama nehusope amai Spelile Machingamidze vanoti mishonga iriko parizvino iri kudhura. Vanoti danho iri rakanaka zvikuru sezvo richabatsira kuti nyanzvi dzemunyika dzikwanise kugadzira mafuta anoenderana navo asingadure asi zvizhinji zvinozoda kuti zviitwe kuti mafuta aya anyatsoshanda kwavari.
Amai Spelile Machingamidze vanorarama nehusope vanoti parizvino mishonga inonyatsokuvabatsira irikudhura uye inogadzirwa munyika ichirikuda kuti inyatsogadziriswa kuti ishande zvakanaka.
"Tinotambira danho ririkuda kutorwa nesangano reWomen Of Dominion International iri nekuti vakakwanisa kuwana vanogadzira mishonga iyi zvine hunyanzvi zvinokwanisa kuti batsira zvakanyanya." Amai Machingamidze vakaudza Studio 7.
Sangano rePremier Soccer League, PSL,rinoti riri kuda kushandura nguva inotanga mitambo yenhabvu munyika sezvinoitwa kune dzimwe nyika dzinotanga mutambo uyu muna Nyamavhuvhu.
Kwemakore makumi mana nhabvu yemuZimbabwe yanga ichiramba kuita shanduko ichitanga mitambo muna Kurume kusvika muna Mbudzi kwete kutanga muna Nyamavhuvhu kusvika muna Chivabvu sezvinongoitwawo kune dzimwe nyika pasi rese.
Asi vanoziva zviri kuitika muPSL vanoti chirwere cheCoronavirus ndicho chamanikidza shanduko mumaitiro aya zvekuti vanotungamira gungano iri vari kuda kuti mitambo yemuno itevere nzira yemitambo yepasi rese kutanga mwaka uno.
Zvikwata zvakatopedza kunyoresa vatambi vazvo vemwaka uno nePSL neChipiri kugadzirira kuzotanga kwemitambo.
Mukuru wekumahofisi ePSL, VaKennedy Ndebele, vanoti vari kutarisa nzira dzese dzinokwanisa kuti mitambo itambwe kusanganisira kutanga muna Nyamavhuvhu.
Asi VaNdebele vabuda pachena kuti pari zvino havakwanise kubuda nechisungo chakasimba chekutanga kwemitambo iyi sezvo pasina anoziva kuti Coronavirus iyi ichatisvitsa kupi.
Muna 1997 vePSL vakamboda kuita kuti mitambo iyi itange muna Nyamavhuvhu ichipera muna Chivabvu, asi zvakakona nekuti dzinhandare dzemuno dzaive dzisina zvekudhonzesa mvura zvakakwana kana kuchinge kwanaya.
Asi dzinhandare dziri kugadziriswa dzichitarisirwa kuve dzapera muna Nyamavhuvhu.
VaNdebele vanoti vachaita musangano sekanzuru yePSL kana zvinhu zvichinge zvajeka nezvechirwere ichi kuona kuti mitambo vanoifambisa sei.
Nhabvu pamwe nemimwe mitambo yese yakambomiswa nemhaka yeCoronavirus izvo zviri kunzi nemuteveri wemutambo uyu, VaJustice Muzanenhamo, zvinobatsira kuti chirwere ichi chisapararire.
Vachitarisa matengerwo anga achiitwa vatambi nezvikwata, muongorori wemutambo wenhabvu, VaKelvin Mushonga, vanoti mitambo ichanakidza zvikuru apo ichatanga.
PSL yakamirira kunzwa kune vanoipa mari veDelta Beverages kuti makwikwi emwaka uno achange aine mari yakawanda zvakadii.
Chikwata cheFC Platinum chirikuvhura makundano enhabvu egore rino asi paine mibvunzo.
Vanotevera mutambo wenhabvu havasi kugutsikana nematambiro arikuita FC Platinum pamusha payo mumitambo yeCaf Champions League vakatarisana nemutambo mukuru neOrlando Pirates yekuSouth Africa iyo yakatora mukombe uyu muna 1995.
Nhoroondo yenhabvu muAfrica inotaura kuti zvikwata zvinokunda nemutsindo pamusha ndizvo zvinowanzoenderera mberi nemakundano asi matambiro eKugona Kunenge Kudada muMandava Stadium asimudza mibvunzo mumukana wavo wekusvika kuma kota fainari.
FC Platinum yakatatarika zvinotyisa neCnaps yekuMadagascar ndokuzokunda 1-0 mumutambo uyo vaitarisirwa kukanda zvibodzwa pamadiro, ndokuzoita zvekare mangange 0-0 ne Otoyo Oho yekuCongo.
Muteveri wenhabvu VaFrancis Mwendamberi vanoti Kugona Kunenge Kudada inofanira kuwedzera mwando pamatambiro ayo pamusha kana ichida kubudirira mumakwikwi aya.
Pamusoro peOrlando Pirates, FC Platinum iri mugungano rimwechete ne Esperance yekuTunisia iyo ine mukombe uyu pamwe ne Horoya yeku Guinea.
Zvikwata zviviri zvinopedza zviri pamusoro mugungano iri ndizvo zvinoenderera mberi nemakwikwi aya.
Muteveri wechikwata cheDynamos VaObert Masvotore vanoti FC Platinum isatarise mazita kana mukurumbira une zvikwata zvavari kusangana nazvo.
Mumwe muteveri wemutambo uyu VaTatenda Makazhu ndivo vanofunga kuti Kugona Kunenge Kudada inokwanisa kusvika mufainari yemakundano aya.
Asi murairidzi wePirates Milutin Sredojevic audza mapepanhau ekuSouth Africa kuti ari kutya kutamba nechikwata cheFC Platinum nenyaya yekuti chikwata chitsva mumakundano aya uye ati anoremekedza murairidzi wacho Norman Mapeza zvakanyanya.
Ati sezvo Pirates iri kutamba neFC Platinum mumutambo wekutanga kuMandava Stadium kuZvishavane, zvinonetsa zvikuru kuenda iko nemugwagwa.
Asi Pirates iri kubheja kuti inosimudza mukomb weChampions League kechipiri munhoroondo yayo.
Asi FC Platinum ichange isina mutambi akatamba zvinonwisa mvura mwaka uno kana kuti Soccer Star of the Year, Rodwell Chinyengetere, uyo ave kuenda kunotambira Baroka FC ku South Africa naWinston Mhango uyo arikuenda kuSouth Africa zvekare.
Kugona Kuenge Kudada irikutarisira kusvika kana kudarika chidanho chakasvikwa neDynamos iyo yakasvika mufainari yeCaf Champions League muna 1998 nemuma semi finari muna 2008.
`
Mhuri yemuAmerica iri kucherechedza zuva remagamba, reVeterans Day, apo nyika iyi inoremekedza pamwe nekurangarira magamba akarwa muhondo dzakasiyanasiyana ari pasi pemauto enyika iyi.
Mutungamiri wenyika iyi, VaDonald Trump, vari kuNew York, uko kuri kuitwa mhemberero huru, uye vaisawo maruva muMadison Square kuremekedza vakarwa hondo ava.
Zuva remagamba iri rinocherechedzwa musi wa11 Mbudzi gore roga-roga zvizvarwa zvenyika iyi zvichitenda magamba anodarika mamiriyoni gumi nemapfumbamwe akarwa muhondo dzakasiyanasiyana nenzira dzakasiyanasiyana.
Pazuva iri vamwe vezvitoro vanoderedza mitengo yezvinhu zvavo kana vachitengesera vakarwa hondo kana vakamboshanda muchiuto, vamwewo vezvitoro vachicherechedza kusanganisira vachiri muchiuto.
Chimwe chizvarwa cheZimbabwe chiri muno muAmerica, Doctor Wangu Mazodze, avo vanoongorora zvematongerwo enyika, vanoti nyika yeAmerica inokoshesa magamba ayo zvakanyanya zvichienzaniswa neZimbabwe.
Doctor Mazodze vanoti musiyano mukuru uri pakuti kuZimbabwe vakarwa hondo yerusununguko vakaiswa muhapwa dzevezvematongerwo enyika zvekuti vave kushandiswa nevemapato ezvematongerwo enyika, asi ukatarisa muAmerica, vakarwa hondo vese vanomirira nyika, kwete mapato ezvematongerwo enyika.
Dzimba dzakavakwa nebazi reUnited States Centers for Disease Control and Prevention riri muZimbabwe, pachishandiswa homwe ye United States President's Emergency Plan for AIDS and Relief (PEPFAR), dziri kupa mukana wekuti vanhu vaongororwe zvine chiremera ropa ravo kana riine hutachiona hweHIV.
Bazi re Centers for Disease Control riri kuita chirongwa ichi rakabatana nebazi rezvehutano. Dzimba idzi dzinonzi muchirungu Porta Cabins dzakavakirwa kuwanisa makirinika nzvimbo dzakasununguka dzekuvheneka ropa kuti rionekwe kuti rine HIV here kana kuti kwete.
Nhepfenyuro yeStudio7 yakashanyira chimwe chipatara chekanzuru cheAmaveni muKwekwe icho chinova chezvimwe zvezvipatara zvakavakirwa zvivakwa izvi.
Mumwe wevana mukoti vari pachipatara cheAmaveni apa, Amai PatriciaTendai Shumba, vanoti kubva pakavakwa ma cabin aya, huwandu hwevanhu vari kuoongororwa ropa hwawedzera.
Mumwe wevanamukoti pakirinika yeAmaveni iyi, avo vakaongorora ropa rameya weKwekwe, VaMatenda Madzoke, pamberi pevatori venhau senzira yekukurudzira veruzhinji kuti vaongororwe ropa ravo, Amai Loice Chikono, vanoti vanhu vasatya kuongororwa ropa ravo sezvo kwave nemapiritsi anoraramisa veruzhinji.
VaMadzoke vanoti kuvakwa kwema cabin uku kuri kubatsira zvikuru vagari vemuguta ravo. Vanotiwo kuvakwa kwezvivakwa izvi kunzvimbo yakavandika kunopawo mukana kune avo vanonyara kuonekwa neruzhinji vachivhenekwa ropa kana kutora mapiritsi.
VaMadzoke vanotiwo pamakirinika mashanu ekanzuru ari muguta reKwekwe, maviri ndiwo chete ane ma cabin aya. Vanotiwo shuviro yavo ndeyekuti makirinika eguta ravo ese awane pakasununguka pekuongororera vanhu ropa.
Padandemudande rayo, muzinda weAmerica muZimbabwe unoti pasi pechirongwa ichi kwakavakwa ma porta cabins zana nemakumi mana munzvimbo dzakasiyasiyana munyika.
Zimbabwe, sedzimwe nyika pasi rese, iri kurwisawo kupedza dambidziko reHIV/AIDS panosvika gore ra2030.
Magwaro akabudiswa neZIMSTAT muna 2015 anoratidza kuti huwandu hwevanhu vane neHIV/AIDS hwuri kudzikira munyika.
Mutungamiri wenyika, VaRobert Mugabe, vakadomwa nesangano reWorld Health Organisation, WHO, semunyarikani achange akamirira Africa munyaya dzezvirwere zvisingatapuriranwe, kana kuti non communicable diseases.
VaMugabe, avo vane makore makumi mapfumbamwe nematu, vakadomwa mazuva maviri apfuura pamusangano uri kuitirwa ku Uruguay.
VaMugabe vakaenda kumusangano uyu vachiperekedzwa negurukota nezvekunze, VaWalter Mzembi, gurukota rezvehutano, VaDavid Parirenyatwa, pamwe nemamwe makurokota ehurumende.
Vachitaura vari kuUruguay, VaMzembi vaudza Studio7 kuti ichokwadi kuti VaMugabe vadomwa semunyarikani izvo zviri kufadza nyika.
"Ichokwadi VaMugabe vawana ruremekedzo rwekuve, WHO Ambassador for NCD's, Africa," VaMzembi vaudza Studio7.
VaMugabe vachange vari pachinzvimbo ichi kwemakore maviri, uye basa iri haribhadharwe mari.
Asi dzimwe nyanzvi munyaya dzehutano dzinoti dziri kushamiswa nezvaitwa neWHO zvekudoma mutungamiri ari kukundikana kugadzirisa nyaya dzehutano munyika make izvo zviri kupa kuti vakuru vakuru muZimbabwe varapwe kunze kwenyika.
VaMugabe pachavo vanogara vachibuda munyika vachinorapwa kuSingapore.
Mumwe mutongi wedare reHigh Court muBulawayo apa mutongo wekuti mapurisa anofanirwa kuunza kudare mukati memazuva matatu anotevera VaTawanda Muchehiwa avo vasingaziikanwe kuti varipi mushure mekunge vasungwa nemapurisa nemusi weChina.  Mutongi wedare reHigh Court, Justice Martin Makonese, vapa mutongo uyu zvichitevera chikumbiro chechimbi-chimbi chaitwa negweta, VaNqobani Sithole, chekuti mapurisa aunze VaMuchehiwa kudare.  VaMuchehiwa muzukuru wemutapi wenhau Mduduzi Mathuthu uyo ari kudiwa nemapurisa.
VaSithole vati vaita chikumbiro ichi nekuti VaMuchehiwa havazi kuziikanwa kwavari kubva musi wavakasungwa nemusi weChina chapfuura, pamwe chete nedzimwe hama mbiri dzaMathuthu.
VaSithole vati dzimwe hama mbiri idzi dzave kumba mushure mekuregerwa nemapurisa.
Mathuthu, uyo anove mupepeti webepanhau repadandemutande rinonzi ZimLive, ari kupomerwa mhosva yekukurudzira mhirizhonga.
Studio7 haina kukwanisa kutaura naMathuthu, sezvo vanhu vasiri kuziva kuti aripi, kunyange hazvo ari kugara akaburitsa zviri kuitika padandemutande rake reTwitter.  Mutevedzeri wemutauriri webato reMDC Alliance, VaClifford Hlatywayo, vati pane nhengo dzavo dzine chitsama dzakasungwa munzvimbo dzakasiyana-siyana munyika mose nezuro iro raive zuva rakange rakarongwa kuratidzira munyika mose.  VaHlatywayo vatiwo vamwe vanhuwo zvavo vakashungurudzwa kana kurohwa nemapurisa nevechiuto munzvimbo dzakasiyana-siyana munyika.  Tabata mutauriri wemapurisa, Assistant Commissioner Paul Nyathi, kuti tinwe kuti kune vanhu vangani vakasungwa munyika nezuro uye kuti kune vakamhang’ara here kuti vakarohwa nemapurisa nemasoja vakati tizovafonera mushure mekanguva.
Patazoedza kunzwa kwavari zvekare nharembozha yavo yange isingachabatike.
Mune imwewo nyaya kunyange hazvo vanhu vange vari vashoma pane mamwe mazuva, nhasi zvitoro, mabhangi, nemamwe mabhizimisi zvange zvakavhura vanhu vachiita mabasa avo semazuva ose uye mudhorobha mange muine masoja nemapurisa mashoma.  Mumwe mugari anotengesa mune chimwe chitoro chinotengesa zvekudya kusanganisira muriwo nezvimwe zvirimwa, uyo angozvidoma nezita rekuti Amai Tanaka, ati akwanisa kuuya kubasa pasina kunetseka.  Mumwewo mugari uyo angozvidoma nezita rekuti James, uyo anotengesa muriwo nezvimwe pamusika wemuna Fifth Avenue ati akwanisawo kupinda mudhorobha pasina kunetseka kunyange hazvo kwange kuine maroadblock mumugwagwa waanoshandisa kupinda mudhorobha.
Sangano re 31st July Movement rakanga rakurudzira kuti vanhu vapinde mumigwagwa vachiratidzira nezuro, asi murongi wekuratidzira uku, VaJacob Ngarivhume, vakabva vasungwa ndokunyimwa mukana wekubvisa mari yechibatiso.
Chikumbiro chekuti vapihwe mukana uyu chava kuknzwikwa nedare repamusoro nemusi weMuvhuro.
Mutungamiri weMDC-T, VaMorgan Tsvangirai, vari kukurudzira kuti munyika muitwe hurukuro dzekuyedza kugadzirisa nyaya yehupfumi nezvematongerwo enyika izvo zvisina kumira zvakanaka munyika.
Vachitaura neStudio7 neMuvhuru, VaTsvangirai vati rwendo rwuno vanoda kuti nhaurirano idzi dzive chete dzevana veZimbabwe pasina vavakidzani kana vamwe vekunze vanopindira.
VaTsvangirai vati vana veZimbabwe vanofanirwa kugara pasi vega pasina veSADC, African Union neUnited Nations vanenge vachipindira votaurirana chokwadi chinofanirwa kuitwa.
VaTsvangirai, avo vakanga vari muhurumende yemubatanidzwa neZanu PF kwemakore mashanu vanoti zviri pachena kuti Zanu PF yakundikana zvayakavimbisa musarudzo nokudaro zvizvarwa zvenyika zvinofanirwa kuchigara pasi zvozeya gwara rekutora.
VaTsvangirai, avo vaiva mutungamiri wehurumende asina masimba muhurumende yemubatanidzwa vanoti zvinhu hazvina kumira zvakanaka muzvinhu zvose munyika kubva kudzidzo kusvika kuhupfumi.
Asi mutauriri weZanu-PF, VaRugare Gumbo, vanoti hapana chiri kunetsa munyika chingape kuti hurumende ye Zanu-PF igare pasi nemapato anopikisa kuti vagadzirise.
Asi VaTsvangirai vanoti vanhu vose vavari kutaura navo vari kubvuma kuti vanoda kuti vatungamiri vezvematongerwo enyika vaite mubatira pamwe chuma chemuzukuru padambudziko rakatarisana nenyika.
Nyanzvi munyaya dzehupfumi dzinoti kunyange hazvo mitengo yezvinhu yadzikira munyika, vanhu havana mari yekuti vatenge zvinhu izvi.
Gavhuna vebhanga guru renyika reReserve Bank of Zimbabwe Doctor John Mangudya vanoti Zimbabwe haisi kuzobatabata mari dzinobva kunze kwenyika uye vari kurwisa kudzikisa kukwira kwemitengo yezvinhu.
Vachitura hurongwa hwekufambiswa kwemari kana kuti Monetary Policy Statement, Doctor Mangudya vati hurumende haina chidokwadokwa chekubatabata mari dzinotumirwa kubva kunze kwenyika, uye vati vanenge vatumirwa mari idzi vakasununguka kuita zvavanoda nadzo.
VaMangudya vatiwo vari kushandawo kuona kuti mitengo yezvinhu zvakasiyana-siyana hairambi ichikwira, vachiti panozopera gore vari kutarisira kuti inflation inge yadzika kusvika pazvikamu makumi mashanu kubva muzana.
Gavhuna vebhanga guru ava vatiwo vari kufadzwa nerwendo rwatorwa nenyika mukuzvirumura kubva mukushandisa madhora ekuAmerica.
VaMangudya vati zvinotora makore kuti nyika ibude mukushandisa mari yekunze kwenyika uye hazvigoneki nenguva pfupi. Vati pari zvino zvikamu makumi matatu nezvinomwe kubva muzana zvemari iri mumabhanga imari yekunze asi zvikamu makumi matanhatu nezvitatu kubva muzana yave mari yemuno.
VaMangudya vati vanotarisira kuti mari dzekunze dziri mumabhanga dzirambe dzichiderera zvishoma nezvishoma.
Imwe nyanzvi mune zvehupfumi, VaPersistance Gwanyanya, yaudza Studio 7 kuti panoda kushandwa zvakanyanya kuti zvishuviro zvebhanga guru zvekuona kuti mitengo yadzika zvazadzikiswa.
VaGwanyanya vabvumiranawo naVaMangudya kuti zvinoda makore kuti Zimbabwe izonyatsoti yabuda mukushandisa mari yekunze kwenyika.
Imwe nyanzvi mune zvehupfumi vari nhengo yeMDC, VaTapiwa Mashakada, vatiwo kusabatwabatwa kwe mari dzevanhu dzinobva kunze ndizvo zvinototarisirwa, sezvo bumbiro remitemo yenyika risingazvibvumidzi kuita izvi. Vati RBZ inofanirwa kuramba ichiremekedza izvi.
Asi VaMashakada vati havaoni hurumende ichibudirira mukudzikisa mitengo yezvinhu nekuda kwekuchinjiwa kwemari mumigwagwa, vachiti maonero avo ndeekuti mitengo icharamba ichikwira.
Kunyangwe hazvo mabhanga nevanemarezinesi ekuita izvi vari ivo vanofanirwa kuchinja mari pamutemo, vanhu vazhinji vanonochinja mari dzavo dzekunze kwenyika mumigwagwa nekuti vanowana mari yakawanda kudarika yavanopiwa mumabhanga.
VaMangudya vati mitengo yezvinhu iri kunyanyokwidzwa nemafungiro everuzhinji, kunyanya vachitoredzera zvakamboitika, asi vakurudzira veruzhinji kuti vachitarisa zvemberi kwete shure kwakabviwa.
Sechave chigariro musoro wetsuro kushaya nyanga, mutengo wemafuta ekufambisa dzimotokari wakwidzwa zvakare kutanga munyika yose.
Boka rinoongorora pamwe nekutara mitengo yemafuta edzimotokari, reZimbabwe Energy Regulatory Authority, ZERA, rakazivisa neSvondo usiku kuti mutengo wemafuta uyu unenge uchizosiyana zvichienderana nemadhorobha nemaguta, uchidhurisisa kunzvimbo dziri kure.
Semuenzaniso, peturu muHarare yakwira kubva paRTGS$ 9.12 kuenda paRTGS$10.01 parita, dhiziri richikwirawo kubva paRTGS$9.36 kuenda paRTGS$10.32 parita.
Asi mitengo iyi yakasiyana nemitengo yekuBulawayo sezvo rita repeturu rave kutengeswa nemari inoita $RTGS10.39, kuchitiwo dhiziri richiita $RTGS10.69 parita.
Mitengo yekuVictoria Falls ndiyo inenge iri pamusorosoro munyika yose sezvo rita redhiziri rakwidzwa kuenda paRTGS$10.86 parita, kuchitiwo peturu yave kuita RTGS$10.56 parita.
ZERA yazivisa kuti mitengo iyi yasiyaniswa pachitariswa mutengo wekusvitsa mafuta aya kunzvimbo dzakasiyanasiyana idzi.
Vemichovha inotakura veruzhinji vanoti mitengo iyi ichavaomesera zvikuru sezvo ivo vachamanikidzwa kukwidzawo mari dzinoripirwa nevanhu vanenge vachifamba zvichienderana nekuti vanenge vachienda kunzvimbo dzipi.
Munyori anoona nezvemabasa musangano revemichovha reGreater Harare Association of Commuter Omnibus Operators, VaCaleb Dominic Bepeta, vanoti chiri kunetsa ndechekuti mitengo iri kungokwira asi mihoro yevanhu vavanotakura isina kwairi kuenda.
Zimbabwe yabatana nedzimwe nyika dzemu Africa mukucherechedza zuva re Africa Day vanhu vachiita zvirongwa zvakasiyana siyana.
Mukupembererera zuva reAfrica Day, mudzimai wemutungamiri weMDC, Amai Elizabeth Tsvangirai, vashanyira musha weBumhudzo Old People Home kuSt Mary’s Chitungwiza uko kwavanopa zvekudya, zvekupfeka nemachira kuvakweguri vanogara pamusha uyu.
Vachitenda Amai Tsvangirai nerubatsiro rwavapiwa, Gogo Betty Samombe, mumwe wevakweguri vanogara paBumhudzo, vati vane tarisiro yekuti nhamo yavo yezvekudya yombotapudzika.
Amai Tsvangirai, avo vakakurira mumusha we St Mary’s, vatiwo nekuda kwekuondomoka kuri kuita hupfumi hwenyika, vanhu vazhinji vari kutambura.
Amai Tsvangirai vatiwoshuviro yavo ndeyekuti vanhu vasaise zvematongerwo enyika mukati munyaya dzekubatsira vanoshaya.
Amai Tsvangirai vakurudzira kuti vanhu varangarire kwavakakurira vakati machechi ane mukurumbira abatsirewo veruzhinji vari kutambura.
Vanotungamirira Bumhudzo Old People’s Home, Major Cynthia Nyaruberu, vati vakatarisana nematambudziko akasiyana-siyana nekuda kwemamiriro ehupfumi.
Amai Nyaruberu vati pamusoro pedambudziko rezvekudya, Bumhudzo, iyo yakavakwa gore ra1974, yasakara zvikuru zvokuti vanotoda kubatsirwa kunatsurudza nzvimbo iyi.
Musha weBumhudzo une vakweguri makumi matatu nemumwe, uye mukurisa aripo ane makore zana nemashanu.
Bato reMDC inotungamirwa naVaMorgan Tsvangirai, rinoti zuva re Africa Day izuva rekucherechedza magamba akarwira kusunungura dunhu re Africa, iro rakatarisana nehudzvanyirira munguva iyo vanhu vachiti vakazvisunungura.
MDC inoti mukurangarira zuva ranhasi, pane mufaro pamwe nekusuwa kuri muvanhu vemuAfrica.
Bato iri rati Africa ine hupfumi hwakanyanyisa, asi zvinoshamisa ndezvekuti Africa ine vanhu varombo vakawanda, avo vanorarama nemari iri pasi pedhora pazuva.
Bato iri rapedzisira richiti Africa inofanirwa kubatsira Zimbabwe kuti iite sarudzo dzakachena gore rinouya.
Vashandi vekanzuru yeChitungwiza vanoti vatanga kushanda zvishoma nezvishoma kuitira kuti vakuru veguta vanzwe zvichemo zvavo uye kuti paitwe hurukuro nekanzuru.
Mutungamiri wesangano rinomirira vashandi vekanzuru, reChitungwiza Municipal Workers Union, VaEphraim Katsina, vaudza Studio7 kuti vashandi ava, avo vanosanganisira vana mukoti, havana kuramwa mabasa asi vachashanda zvishoma nezvishoma.
VaKatsina vati vashandi vanoda mbatya dzekuzvidzivirira kubva kuzvirwere kana vari pabasa, vachiti vamwe vashandi vari kufamba mamaira matanhatu kuenda kubasa sezvo makombi asiri kufamba zvakakwana pamusoro pekutevedzera kwawo mitemo yakadzikwa nehurumende yekurwisana nehutachiwona hweCoronavirus.
Vatizve vashandi havana mari yavari kutambiriswa.
VaKatsina vati vanokurudzira kanzuru kuti igare pasi nevashandi kuti vaite hurukuro dzinobatsira vanhu vese vemuguta, kwete kutyityidzira nekutuka vashandi kwavanoti kuri kuitwa nevamwe vakuru mukanzuru.
Asi vakafanobata chigaro chemunyori weguta, Dr Tonderai Kasu, vati havakwanisi kutaura nesu pamusoro penyaya iyi.
Asi vatumira gwaro rinoti zviri kuitwa nevashandi ava hazvisi pamutemo, vachiti hurumende yakagara yavimbisa kuti ichapa vashandi vezvehutano mbatya dzekuzvidzivirira vachiti vashandi vamhanyira kumbomira kushanda.
Chimwe chizvara chemuZimbabwe chakasarudzwa kuva kanzura mune rimwe dhorobha remunyika yeSweden chinoti, panofanirwa kuve nemafungiro matsva mune zvematongerwo enyika muZimbabwe kuitira kuti pasave nekupokana kunounza mhirizhonga kana kudeuka kweropa, zvisinei kuti vanhu vanotsigira mapato akasiyana-siyana.
VaTichaona Maphosa murume ane makore makumi mana nerimwe uye ndikanzura webato reSwedish Social Democratic Party, mudhorobha reUmea riri kumaodzanyemba kwakadziva kumabvazuva kwenyika yeSweden.
VaMaphosa vakatanga kuenda kunotsvaga mikana iri nani kunze kwenyika vachangopedza chikoro mugore ra1997 apo vakaenda kuAmerica asi vakadzoka kumusha mushure megore nekuda kwetsaona yaive yaitika mumhuri mavo.
Vagara munyika kwemakore ane chitsama VaMaphosa vakazowana mukana wekuenda kuSweden, asi sevamwe vanhu vakawanda vanotsvaga mafuro manyoro kunze kwenyika, vakashanda kubva pasi kuti vasvike pavari iko zvino.
Kunze kwekuita basa ravo rekutonga maguta kana kuti city planner VaMaphosa vanoratidza chido chikuru chekuita mabasa anobatsira vamwe vanhu.
Vanoti vakawana mukana wekupinda mune zvematongerwo enyika nekuti vaigara vachisangana nevamwe vebato reSwedish Social Democratic Party avo vakazovakumbira kuti vakwikwidze pachigaro chehukanzura muguta ravanogara gore rapera.
Pakuverengwa kwakaitwa vanhu munyika mugore ra2012, Zimbabwe ine vanhu mamiriyoni gumi nematatu asi gwaro reWorld Bank rakabudiswa muna 2016 rinoti nyika ine vanhu mamiriyoni gumi nematanhatu.
Hapana mafigiri akajeka ehurumende anoratidza kuti zvizvarwa zvingani zvemuZimbabwe zviri kune dzimwe nyika asi zvinofungidzirwa kuti vanhu vanopfuura mamiriyoni mana vari kugara kune dzimwe nyika.
Vakawanda vevanhu ava vanorarama nekuita mabasa ose ose kuti vakwanise kuriritira mhuri dzavo nehama dzavakasiya kumusha.
VaMaphosa vanoti vakabatsirwa zvikuru kuti vasvike pavari munyika yeSweden nekuti vanhu vakawanda vemunyika umu havana rusarura rudzi uye vanotambira pfungwa dzevamwe vane mafungiro akasiyana.
VaMaphosa vanoti maonero avo ndeekuti vanhu munyika vanofanirwa kuve nemafungiro matsva mune zvematongerwo enyika kuitira kuti vatambire pfungwa dzevamwe vane mafungiro akasiyana vachiti izvi zvinobatsira kudzivirira mhirizhonga mune zvematongerwo enyika uyewo kuti nyika ibudirire.
Vanotiwo vanofunga kuti Zimbabwe inogona kugadzirisa matambudziko ayakatarisana nawo pari zvino kana vanhu vakaita muonera pamwe.
Vanoti vakazvarirwa kuBulilima kuchamhembe kwakadziva kumavirira kwenyika yeZimbabwe mumhuri ine vamwe vana vana, kusanganisira vasikana vaviri. Vakaita zvidzidzo zveprimary nesecondary muzvikoro zviri muHarare vakazonopedzisira zvidzidzo zve”A” Level muguta reMasvingo.
VaMaphosa vanogara vachishanya munyika yavo yechizvarwa uye vaive munyika munguva shoma yapfuura vaine vamwe vakuru vakuru vesangano reSwedish Development Agency, SIDA, iro rinopa rubatsiro kune vanoshaya kunyanya madzimai nevana.
Pakaitika mafashamu emvura nedutumupengo remhepo kana kuti Cyclone Idai pakutanga kwegore munyika, VaMaphosa nevamwe vavanoshanda navo kuSweden vakakwanisa kuunza rubatsiro munyika.
Kunze kwekuve kanzura VaMaphosa vari mukomiti inoona nezvedzidzo uye mubato ravo reSwedish Social Democratic Party vari muchikwata chavana chipangamazano munyaya dzine chekuita nenyika dzekuchamhembe kweAfrica.
Pari zvino VaMaphosa vari kuita zvidzidzo zvepamusoro zvine chekuita nezvematongerwo enyika munyika dzemuEurope vachiti vari kuita izvi seznira yekuwedzera ruzivo rwavo rwenzvimbo.
Vanoti kana mukana ukavepo vangade chose kuwana chinzvimbo chepamusoro mune zvematongerwo enyika kusanganisira kuve nhengo yeparamende yeEuropean Union. VaMaphosa vane mudzimai nemwana mumwe chete.
Vanorwira kodzero dzevanorarama nechirwere cheshuga vacherechedza zuva re World Diabetes Day neMugovera muZimbabwe kunyange hazvo zuva iri rakacherechedzwa pasi rose nemusi weChina.
Musangano wanga wakarongwa nesangano re Blue Circle Voices Network rakabanatana nesangano re Zimbabwe Diabetes Association.
Studio7 haina kukwanisa kunzwa kusangano reZimbabwe Diabetes Association kuti tinzwe pamire sangano iri panyaya yechirwere cheshuga.
Asi imwe nhengo ye Blue Circle Voices Network mu Zimbabwe, Amai Heather Koga, vanoti musangano wafamba zvakanaka chose, uye vatora mukana uyu kucherechedza zuva reWorld Diabetes Day.
Amai Koga vanotiwo musangano wavo wapindwa nenyanzvi munyaya dzechirwere cheshuga, uye dzataura pamusoro pezvingaitwe nevanonetsekana nechirwere cheshuga ichi.
Kunyange hazvo huwandu hwevanhu vanonetsekana nechirwere cheshuga husiri kunyatsozivikanwa sezvo pachine vanhu vakawanda vane chirwere ichi asi vasingazivi kuti vanacho, Amai Koga vanoti ongororo yakamboitwa inoratidza kuti zvikamu zvinosvika gumi kubva muzana zvevanmhu vemuZimbabwe vane chirwere cheshuga.
Amai Koga vanoti zvakakosha kuti veruzhinji vaongororwe kana vaine chirwere ichi kuitira kuti vapihwe rubatsiro rwunokodzera kana vainacho.
Zimbabwe iyo yakabudirira nezuro kupinda muchikamu chechipiri chemutambo wemaoko cheNetball World Cup yakundwa nhasi neNew Zealand 79 kwa 36.
New Zealand yakambotora mukombe weWorld Cup uyu kaviri. Asi izvi hazvisi kumisa ruzhinji rweZimbabwe kupemberera kutamba kwechikwata chavo chinozivikanwa nekuti maGems ichi kupinda muchikamu chechipiri chine zvikwata gumi nezviviri.
Zimbabwe iri kutamba iri muGroup F nezvikwata zvinoti Australia, Northern Ireland, New Zealand, Malawi ne Barbados. Kunyangwe Zimbabwe yakundwa, Malawi yakunda Northen Ireland 47 kwa 43.
Rimwe gungano remakwikwi aya i Group G rine zvikwata zvinoti Jamaica, South Africa, Trinidad and Tobago, England, Uganda ne Scotland. Zvikwata zviviri zvinenge zviri pamusoro mumagroup maviri aya ndizvo zvichaenda kumasemi finals emakwikwi aya. Zimbabwe yakunda kaviri ikakundwawo kaviri kusvika parizvino kubva zvatanga makwikwi aya.
Asi zvichitevera kurohwa kwechikwata chenhabvu chemaWarriors kuEgypt, vanhu vakawanda munyika neavo vanga vasingazive kana kutevera mitambo yeNetball vave kuziva kuti kune chikwata chemitambo chinonzi maGems mushure mekunge chikwata ichi chaita mbiri mumakundano avo ekutanga eWorld Cup.
Vatambi vechikwata ichi vakaita saUrsula Ndlovu, Perpetua Sachikonye, Mercy Mukwadi, Joice Takaidza, Sharon Bwanali, Patricia Maoladi vaita mbiri munyika.
VaOliver Musongoro avo vanotsigira chikwata cheDynamos munhabvu vanoti vanga vachingonzwa kuti Gems,Gems vasingazive kuti chii chacho.
Muteveri wezvemitambo VaTatenda Makazhu vanoti vafadzwa zvikuru nezvakaitwa nemaGems vachiti ivo vane tarisiro yekuti vasikana ava vanouya nemukombe uyu.
Mutsigiri wechikwata ichi Muzvare Rebecca Mushunje vanoti vanga vasingatarisire kuti maGems angaiite mashiripiti akadai vachiti ikozvino vave kutotarisira zvakawanda.
Zvaitwa nemaGems izvi zvichataurwa nezvazvo kwemakore nemakore achatevera uyezve kuvatambi ava hazvikanwike muhupenyu hwavo.
Chirikunyanyofadza ndechekuti mbiri iyi yauya kubva mumaoko evanhukadzi avo vanga vachingosimudzira zita renyika mumitambo pasi rese kubvira muna 1980.
Mugore iroro chikwata chenyika chevanhukadzi chemutambo wehockey chakatora menduru yegoridhe mumakundano eZimbabwe ekutanga emaOlympic Games ayo akaitirwa kuMoscow.
Izvi zvakateverwa nemenduru nomwe dzakatorwa nemutuhwini Kirsty Coventry kumakwikwi e2004 ne 2008 Olympic Games.
Vasikana vemutambo wenhabvu vemaMighty Warriors havana kuda kusaririra ndokubudirirawo kuenda kumaOlympic Games a 2012, izvo zvatadzwa kuitwa nezvimwe zvikwata.
Mumwe muteveri wemutambo wenhabvu VaLawrence Hwekwete vanoti zvaitwa ikozvino nemaGems zvinoratidza husiyano hwebudiriro hurikuitika mumitambo munyika.
Muongorori wezvemitambo VaTinashe Museti vanoti vanhukadzi varikudadisa munyaya dzemitambo uye vanoti vatambi ava ngavapihwe mari.
Asi mitambo yevanhukadzi haisi kuwana rutsigiro rwakasimba zvekuti maGems akazowana rubatsirwo rwemari vachema chema uyezve vatove pedyo nekuda kusimuka kubva muZimbabwe.
Asi hurumende yakatora nguva imwecheteyo kuumba komiti yekuunganidzira mari chikwata chenyika chenhabvu chemaWarriors icho chaienda kumakundano e 2019 Africa Cup of Nations.
Zvichiburikidza zvekare nekuti maMighty Warriors akatendwa nemadhora mashanu chete apo vakadzoka kubva kuma 2012 Olympic Games, mari yaive isingakwane kuti vamwe vavo vadzokere kudzimba dzavo.
Izvakauya mushure mekunge vaimbove gurukota rezvemitambo VaMakhosini Hlongwane vavimbisa vatambi ava kuti vachatendwa zvakasimba nehurumende izvo zvisina kuzoitika.
Vakawanda vanotevera mitambo vanoti panofanira kuve neshanduko mumabatirwo arikuitwa zvikwata zvenyika zvevanhukadzi VaMuseti vachiti vatambi vemaGems vanofanira kutendwa zvakasimba.
Parizvino, hapana shoko rati rabva kuhurumende nezvaitwa nechikwata ichi kunyange hazvo kune makurukota matatu evanhukadzi akaperekedza maGems kuLiverpool.
Asi vatambi ava vangangowana kutendwa kwakasimba nekuwana mabasa kuzvikwata zvekunze kwenyika izvo zvirikumakundano aya kuraura vatambi.
Mutungamiri wenyika, VaEmmerson Mnangagwa, vanonzi vaudza bazi rezvezviwanikwa uye bazi rezvemamiriro ekunze reEnvironmental Management Agency kuti vaone kuti kucherwa kwematombo kuDomboshava kotanga here kana kuti kwete.
Kambani yekuChina yeAihua Jianye Company iri kumirirwa muZimbabwe ne GeoGlobal Environmental Solutions ndiyo iri kufanirwa kuita mugodhi uyu.
Nyaya yekuti mugodhi wematombo utange kuchera yakonzera mutauro wakanyanya munharaunda iyi.
Vamwe vanoti vanhu vakawanda vachatamiswa misha yavo asi vanomiririra GeoGlobal Environmental Solutions, VaPercy Mudzidzwa, varamba mashoko ekuti vanhu zviuru makumi maviri vachatamiswa.
Mutevedzeri wegurukota rezvekuburitswa kwemashoko uye vari mumiriri weGoromonzi East mudare reparamende, VaEnergy Mutodi, vanoti dombo iri harifanire kuputswa sezvo rakachengetedzwa senzvimbo yekushanyira.
Sezvo tichitema tisina divi ratinorerekera, tabatawao kanzura wekwaZimbiru vari nhengo yeMDC VaTapiwa Marima varamba kuti vakapihwa mari yechiokomuhomwe.
Mutungamiri wenyika, VaEmmerson Mnangagwa vanosvika kuChina murwendo rwavo rwemazuva mashanu, uko vari kutarisirwawo kukwezva vemabhizimusi, pamwe nekusimbaradza hukama hwenyika mbiri idzi.
Vadzidzi vezvemitemo paGreat Zimbabwe University, kuMasvingo, vomiririra nyika mumakwikwi ekutongwa kwedzimhosva e Philip C. Jessup International Law Moot Court Competition, ari kuitwa nevadzidzi vanobva kunyika dzakasiyanasiyana muWashington D.C.
Chikwata cheMDC-T chinotungamirwa naMuzvare Thokozani Khupe chinonyorera kuhurumende kuti chipiwewo chidimbu chemari yakapiwa bato reMDC-T nehurumende pasi pemutemo wePolitical Parties Finance Act.
Muchikamu chedu chatinotarisa nezvehutano, nhasi tiri kutarisa nezvezuva rekuyeuchidzana pamusoro pedambudziko rinobata vana vakawanda pasi rose reAutism, takanangaga nezuva re World Autism Awareness Day, anove nhasi.
Muchirongwa cheLiveTalk na8pm, tiri kutarisa nezverwendo rwemutungamiri wenyika VaEmmerson Mnangagwa kunyika yeChina kwemazuva mashanu.
Kana muchida kupinda muchirongwa ichi, kanawo kutumira mashoko kuStudio7, shandisai WhatsApp panhamba dzinoti 001 202 465 0318…
Vanoda kuteerera Studio7, tibateyi na7pm pamasaisai anoti 909 am 4930; 13860, 6080, 15580 ne 15460 Kilohertz paShortwave mazuva ose.
Musakanganwe kuteerera zvimwe zvirongwa zvedu na 6am kubva neMuvhuro kusvika Chishanu.
Musakanganwe kutifarira paFacebook peji redu re VOA Shona.
Kurudzirai hama neshamwari kuti dzitifarire paFacebook yedu. Endai pa link iyi: https://www.facebook.com/voa.shona/
Zimbabwe ichiri nemukana wekuwana menduru kubva kuma 2016 Olympic Games kunayngwe vakawanda vave kuti zvegore rino zvinenge zvakaona n’anga murapwa achida.
Kuchiri nevamhanyi venzendo refu Wirimai Juwao, Cuthbert Nyasango, naPartson Ndlovu avo varikupinda munzira ye 42 kilometre marathon nesvondo mangwanani.
Makundano e marathon ndiwo anovhara mabiko emaOlympic Games zvekuti vatatu ava vanofanira kushura mare kana kuti vanongobatana neavo vakadzokera kumba kare mushure mekutatarika.
Mugore ra 2012, Juwao akapedza ari pachinhanho chechinomwe, icho chaingove zvinhanho zvina chete kubva pamenduru.
Juwao anoti akagadzirira zvakakwana asi kana pane chingangomukanganisa kunyanyopisa kwemu Rio de Janeriro.
Nyasango akapedza aripa chinhanho chechipfumbamwe kumakwikwi ekuLondon zvekuti anofanira kungowedzera mwando zvishoma pamwe vemuZimbabwe vanga farawo
Ndlovu arikukwikwidza mumaOlympic Games ake ekutanga.
Nhasi mangwanani kuBrazil ainge ari makuwerere chaiwo apo mumhanyi ane mukurumbira pasi rose Usain Bolt wekuJamaica akatora menduru yegoridhe mumakwikwi e 200 meters sezvange zvakatarisirwa.
Toenda munyaya dzenhabvu.
Vanotungamira nhabvu vayambira vachakonzera mhirizhonga mumitambo yekupera kwesvondo rino neichatevera kuti vachasungwa nekumiswa pamberi pematare edzimhosva pamwe nekukandwa kujere.
Munyori mukuru wePremier Soccer League VaKennedy Ndebele vanoti vazivisa zvikwata zvese kuti zvive nemapurisa akakwana kuitira avo vanouya kwete kuzoona nhabvu asi kuzokonzera mhirizhonga kumitambo.
Yambiro iyi yauya mushure memhirizhonga yakaitika svondo rapera pamutambo waive pakati peHighlanders neChicken Inn.
Vatsigiri veHighlanders vakakanda zvinokuvadza munhandare pamwe nekurwisana nemapurisa vachipokana nemabatirwo aiitwa pembe.
VePremier Soccer League vati vachamisa Highlanders pamberi pedare kuti vatsanangudze zvakaitika pamwe nekupihwa mutongo wavo
Vachibva munyaya dzakadai, Highlanders yacho ine mutambo wakaoma mangwana neZPC Kariba kuNyamhunga Stadium.
ZPC Kariba inotamba zvine mutsindo nezvikwata zvine mukurumbira kunyanya kana iri pamusha.
Tichitarisa matambiro ari kuita Highlanders parizvino, zvakaoma kufunga kuti Bosso inonodzoka kana nepoindi imwechete kubva kuKariba.
Chikwata chiri kutungamira makundano aya cheFC Platinum chiri kufamba nzendo pfupi apo chirikuenda kuGibbo Stadium kunotamba neTriangle.
Mazuva ano, Kugona Kunenge Kudada irikuwanza mangange zvekuti vakaita izvi Caps United ikakunda Bulawayo City kuBabourfields Stadium zvinhu pamusoro zvinosanduka.
Asi Muteveri weFC Platinum vaTerence Kuhuni vanoti havasi kutya Triangle sezvo vakatokunda kare vachiti ivo varikuda mukombe uyo wavatsvedza kwemakore maviri apfuura.
Mutsigiri weMakepekepe VaMisheck Chisaga vayambira chikwata chavo kuti chisadherere Bulawayo City sezvo kusisina zvikwata zvidiki munhabvu mazuva ano.
Mumusha weDynamos hamuna mufaro mushure mekunge chikwata ichi chakaita mangange acho echishanu mumitambo mitanhatu.
Murairidzi wechikwata ichi Lloyd Mutasa akaedza kusandura vatambi akambomisa Steven Alimenda, Roderick Mutuma, Charles Muroyiwa, na Denver Mukmba asi zvikakona.
Asi varikuona chikwata ichi chichitamba vakaita samuzvare Judith Nyatsanza vanoti chikwata chavo chingadai chiri kukunda asi havana vanwisi nezvibodzwa.
Dynamos yatarisana nemumwe mutambo wakaoma apo iri kusangana neHarare City iyo inorairidzwa naMoses Chunga uyo akamborairidza nekutambira Dembare.
Mimwe mitambo iriko ndeiyi
Mugovera.
Chicken Inn Vs Tsholotsho FC White City How Mine Vs Chapungu Luveve Stadium
Svondo
Border Strikers Vs Ngezi Platinum Stars Dulivhadzimo Stadium Mutare City Rovers Vs Hwange Sakubva Stadium.
Bato rinopikisa reMDC inotungamirirwa naVaNelson Chamisa rinoti musangano wakarongwa nemutungamiri webato VaChamisa wekuti vataure kumhuri yeZimbabwe weHope of the Nation Address, wave kuzoitirwa kumuzinda webato iri weMorgan Tsvangirai House neChitatu.
Musangano uyu wakambenge wanzi uchaitirwa muAfrica Unity Square muHarare asi mapurisa anonzi akaurambidza kuti uenderere mberi panzvimbo iyi achinzi akati aityira kuti veruzhinji vanogona kuzotora mukana iwoyo kuratidzira nekukonzera mhirizhonga sezvo vanhu vasina kugadzikana munyika.
Mutauriri wemutungamiri weMDC, Doctor Nkululeko Sibanda, vanoti vakaedza kuudza mapurisa kuti vachange vaine vanyarikani vanosanganisira vamiriri vemizinda yenyika dzekunze pamwe nevemabhizimusi, nekudaro hapana mhirizhonga inozoitika, asi mapurisa akaisa zvimiti munzeve.
Doctor Sibanda vanoti havana kushamiswa nemhinduro yemapurisa iyi sezvo agara ari kurambidza bato reMDC kuita misangano yaro nyika yose.
Panyaya yekuti mapurisa haasi kuwirirana nenzvimbo yavari kuda kuitira musangano wavo, Doctor Sibanda vanoti harisi basa remapurisa rekuvatsvagira kwekuitira misangano yavo sezvo vari bato riri pamutemo muZimbabwe.
Mutauriri wemapurisa, Assistant Commissioner Paul Nyathi, varamba kuti mapurisa akarambidza VaChamisa kuita musangano wavo, asi kuti mapurisa haana kuwirirana nepfungwa yekuti musangano uyu uitirwe muAfrica Unity Square.
Assistant Commissioner Nyathi vanoti mutemo mutsva weMaintenance of Peace and Order Act, MOPA, unopa masimba kumukuru wemapurisa mudunhu rinenge richida kuitirwa musangano kuti aone kana zvakakodzera kuti mudunhu rake muitirwe musangano uyu pasina mhirizhonga.
Vanoti nekuda kweizvozvo, mukuru wemapurisa muguta reHarare akaona zvakakodzera kuti musangano uyu usaitirwa muAfrica Unity Square.
Apo pasi rose riri kucherechedza mazuva gumi nematanhatu ekuremekedzwa kwekodzero dzemadzimai nevanasikana, vaimbi vechidzimai vashanu vachange vachiimba pamutambo unozivikanwa nerekuti Pangu Pangu ku German Society muHarare neChipiri manheru.
Mumwe weavo vakaronga mutambo uyu, Muzvare Rudo Chigudu, vanoti zvakakosha kuti madzimai awane nguva yekupemberera hudzimai hwavo zvisineyi nekuti vanoita mabasa api.
Vaimbi vachange vachiridza vanosanganisira Selmor Mtukudzi, Tariro Negitare, Cindy Munyavi, Kessia Magosha, na Rumbi Wengoma.
"Isu tirikufarira zvirongwa zvakadayi sezvo zvichitibatsira kupembera munhukadzi wese wese zvisineyi kuti abva kumba kwaani," Muzvare Chigudu vaudza Studio7.
Musarudzo dzakaitwa neChipiri, vadzidzi vepa University of Zimbabwe vakasarudza munhu wechikadzi kuti ave mutungamiriri wekanzuru inomiririra vadzidzi, yeStudent Representative Council.
Muzvare Abiona Mataranyika veZINASU vakawana mavhoti zviuru zviviri zvine mazana mashanu negumi nerimwe (2,511) vachikunda vamwe vaviri avo vakawana mavhoti chiuru nezana, mumwe ndokuwana mavhoti ari pasi pechiuru chimwe chete.
Aka ndiko kekutanga chikoro ichi chichisarudza munhukadzi kuti abate chigaro ichi.
Muzvare Mataranyika ave munhu wechikadzi wekutanga kuve mutungamiriri we Students Representative Council.
Pakaita mhirizhonga mushure mekuverengwa kwemavhoti vamwe vakakuvadzwa uye pakapunzwa mahwindo.
Muzvare Mataranyika vaudza Studio7 kuti chekutanga chavanoda kuita kuona kuti vadzidzi vechikadzi vapiwa zvehutsanana pachena nekuti iyi nyaya irkunetsa vadzidzi vechikadzi zvikuru.
Muzvare Mataranyika vanoti vachaona kuti nyaya yemagetsi pachikoro ichi yagadziriswa nekukurumidza sezvo kudzimwa dzimwa kwemagetsi kuri kukanganisa vadzidzi pakudzidza nekuverenga.
Vanhu vanodarika zviuru zvinomwe vafora muHarare nhasi zvichitsoropodza zvirango zvakatemerwa mutungamiri wenyika VaEmmerson Mnangagwa nevamwe vari muZanu PF nenyika dziri muEuropean Union pamwe vachiti zvakonzera kuti ruzhinji rweZimbabwe rwutambudzike.
Zviuru zvevanhu zvaungana paFreedom Square muHarare zvakatanga kufora zvakananga kunhandare yeNational Sports Stadium zvichiimba zvakatakura zvinyorwa zvakasiyana-siyana zvanga zvichitsoropodza kudzikwa kwakaitwa zvirango.
Zvimwe zvezvinyorwa izvi zvanga zvakanzi “Ma Sanctions Auraya Hupfumi”. Mudzimai wemutungamiri wenyika Amai Auxilia Mnangagwa ndivo vatungamira vanhu vange vachifora ava nemamwe makurukota ehurumende
Vachitaura kuvanhu ava mutungamiri wenyika VaEmmerson Mnangagwa vati zvirango zvakafanana negomarara riri kudya hupfumi hwenyika.
VaMnangagwa vati zvirango izvi zviri kunze kwemutemo uye zvinofanira kubviswa nechimbi chimbi vachitiwo sehurumende vari kuvandudza zvinhu zvakawanda zvinosanganisira nyaya dzehupfumi, zvematongerwo enyika pamwe nekuti munyika mugare muine runyararo uye kodzero dzevanhu dzichichengetedzwa.
Vati vari kufara kuti zvirango zvavanoti vakatemerwa neEU zvatanga kubviswa kuburikidza nenhaurirano dzavari kuita. Vati nyika yakatemerwa zvirango mushure mekutora minda kubva kuvachena ichipa vatema. Vati kutemerwa kwavakaitwa zvirango kuri kukokonzerawo kuti nyika isawane zvikwereti kubva kumasangano anokweretesa mari akaita seIMF ne World Bank nemamwe.
Mumwe wevanga vachiratidzira ava, Amai Gladys Magirazi vati vanogara kuHarare South vati zvirango izvi zvinofanira kubviswa.
VaGabriel Chidarike, avo vanga varipowo pakuratidzira uku vati kushayikwa kwemabasa munyika kuri kukonzerwa nekuvharwa kwakaitwa maindasitiri zvichetevera kutemerwa kwakaitwa nyika zvirango neAmerica ne European Union.
VaMorgan Mambo vatiwo pamusoro pezvirango, nyaya yehuori munyika iri kukonzerawo kuti zvinhu zvibva zvanyanyowoma.
Gurukota rezvehutano, VaObediah Moyo, avo vanga vari mumwe wevaratidziri ava, vaudza Studio 7 kuti zvirango zvakatemerwa nyika ndizvo zviri kukonzera kuti hurumende itadze kubhadhara vanachiremba avo vari kuramwa mabasa.
Zvichakadai, vemamwe mapato anopikisa vari kuita nhaurirano naVaMnangwa muchirongwa chePOLAD vange varipowo pachiitiko chanhasi vakurudzira kuti zvirango izvi zvibviswe.
Mutungamiri webato reNational Constitutional Assembly, VaLovemore Madhuku, vati kunyange hazvo vachida kuti zvirango izvi zvibviswe, pane zvakakwanda zvinofanirwa kuitwa nehurumende kuti zvinhu zvose zvifambe zvakanaka munyika.
Kunyange hazvo MDC yaVaNelson Chamisa yange isiko kuchiitiko chanhasi ichi, dzimwe nhengo dzebato ravo dzanga dziriko. Imwe nhengo yeMDC isina kuda kudomwa nezita yati zvakakosha kuti vanhu vese munyika vataure nezwi rimwe chete panyaya dzezvirango izvi.
Munyori mukuru muboka revechidiki muZanu PF, VaLewis Matutu vati hazvishamise kuti hutungamiri hweMDC hauna kuuya kuchiitiko chanhasi vachivapomera mhosva yekurudzira nyika dzekumavirira kuti dzitemere Zimbabwe zvirango zvehupfumi.
Asi mutauriri waVaChamisa, VaNkululeko Sibanda, vati hurumende inofanira kuchengetedza kodzero dzevanhu kuti zvirango izvi zvibviswe .
Kuratidzira kwaitwa nhasi kunotevera danho rakatorwa nesangano renyika dziri kuchamhembe kweAfrica reSADC rekuti nyika dziri musangano iri dzibatane dzitaure nezwi rimwechete.
Hurumende yeZimbabwe inoti hupfumi huri kuwira pasi mekuda kwezvirango izvi. Asi veEU neAmerica vanoti Zimbabwe inofanira kuvandudza nyaya dzematongerwo enyika pamwe nekuremekedza kodzero dzevanhu kuti zvirango izvi zvibviswe.
Dhora remuZimbabwe rafuma rakadonha zvakanyanya mushure mekunge gavhuna webhanga guru renyika, reReserve Bank of Zimbabwe, RBZ ,VaJohn Mangudya vazivisa neChipiri kuti vavandudza zvekare mutemo panyaya yemari vachiti hurumende haichatare mari inofanira kutengwa kana kutengeswa dhora remunyika pamusika.
Dhora rekuAmerica range richitengwa nemadhora makumi manomwe emari yemuZimbabwe kana kuti 1:70 range rotengeswa nemari inodarika madhora makumi manomwe nemashanu kana kuti 1:75.
RBZ inotiwo kambani inenge isina kushandisa mari yayo yekunze inenge iri mubhanga mukati memazuva makumi matatu ichatorerwa mari iyi yopuhwa mari yemaRTGS zvichienderana nekuti dhora rekuAmerica rakamira sei pazuva racho.
Nyanzvi munyaya dzezvemabhanga uye vari nhengo yeZanu-PF, VaGilbert Muponda, vanoti vari kutambira danho ratorwa neRBZ iri vachiti richapa kuti mabhizimisi ashande zviri nyore.
Asi vaimbova gurukota rezvehupfumi muhurumende yemubatanidzwa, uye vari mutevedzeri wemutungamiri weMDC Alliance, VaTendai Biti, vanoti VaMangudya varemerwa nemutoro uye danho ravo rekudzora dhora remuZimbabwe rainge risina maturo nekuti hapana ane chivimbo naro.
Muimbi vari mufundisi, Baba Charles Charamba, vanoti vari kufara zvikuru nemafambiro ari kuita zvinhu kukereke idzva yavakaparura mukupera kwegore rapera.
Asi vanoti vari kuramba vachinamata kuti Mwari varambe vachivakomborera. Kereke itsva iyi iri kusangana paDavid Livingstone School kuna 9th Steet muHarare inonzi Rooted in Christ Ministries kana kuti RCM. Vanoti chido chavo kuti vakwanise kuvaka kereke chaiyo vachibva pavari ikozvino.
Baba Charamba vanoti vakadaidzwawo naKristu kuti vabatiranewo nevamwe vanoda kushumira.
Vanotiwo vari kukomborerwa nekuti vanhu vakawanda munyika nemhiri kwemakungwa vari kuratidza kuvatambira asi vati havadi kushandisa mukurumbira wekuimba wokurumidza kumedza kutsenga vachada pakuti kereke yavo ipararire kune dzimwe nzvimbo. Vanoti munguva yaMwari zvichagoneka.
Mumusha weSt Mary’s, Chitungwiza nhasi maswere muine bata murefu bata mupfupi apo vechidiki vanofungidzirwa kuti ndeveMDC vange vachirwisana nemapurisa anodzivirira mhirizhonga afumo bata jongwe muromo akananga kumba kwemutevedzeri wesachigaro webato iri vari mumiriri weZengeza West mudare reparamende VaJob Sikhala.
Izvi zvinotevera mashoko akataurwa nerimwe sangano rinonzi Zimbabwe Concerned Citizens Forum ekuti nhengo dzaro dziri kuda kunovaka musasa padzimba dzevatungamiri vebato reMDC vanoti mutungamiri webato iri VaNelson Chamisa, mumwe mutevedzeri wavo VaTendai Biti uye VaSikhala.
Mutauriri wemapurisa Assistant Commissioner Paul Nyathi vatenda kuti muChitungwiza maita mhirizhonga kukapwanywa bazi uye kusungwa vamwe vanhu gumi nemumwe.
Asi VaSikhala vanoti zviri pachena kuti mapurisa ndiwo auya kuzosvokosva vanhu muChitungwiza.
VaSikhala handivo chete varara vamire vachitya kuitwa kanyama kanyama. Munyori mukuru webato iri VaTendai Biti vatiwo pane vamwe vamboyedza kuda kuuya kumba kwavo.
Vanokokera mabasa musangano reZimbabwe Concerned Citizens Forum VaTaurai Kandishaya vati vatungamiri veMDC ndivo vakadaidzira zvirango nekudaro ndokusaka vari kuronga kuenda kunovaka misasa padzimba dzavo.
Asi nhasi VaKandishaya vaudza Studio 7 kuti havana kunge vatumira nhengo dzavo kuenda kudzimba dzevatungamiri veMDC ava.
VaBiti vatiwo zviri pachena kuti vechidiki ava vari kushandiswa kubva kuhofisi yemutungamiri wenyika chaiyo.
Hatina kukwanisa kubata gurukota rezvevasori VaOwen Mudha Ncube kana mutauriri wemutungamiri wenyika VaGeorge Charamba. Asi mutevedzeri wegutukota rezvekuburitswa kwemashoko VaEnergy Mutodi vati VaMnangagwa vari kuzorwa mafuta enguruve yavasina kudya.
VaNyathi vakurudzira mapato ose kuti akudze kutaurirana pane zvinenge zvichinetsa kwete tsvimbo mugotsi.
Nyaya yekunetsana panyaya yezvirango iyi iri kuuya apo mutungamiri wenyika yeAmerica VaDonald Trump vari kutarisirwa kuwedzera nerimwe gore zvirango zvakatemerwa VaMnangagwa nevamwe vakuru muhurumende nemamwe makambani avo vachipomerwa mhosva yekutonga nedemo.
America iri kupomera Zimbabwe mhosva yekutonga nechibhakera asi hurumende ichiti kubva zvayatorera varimi minda yakabva yaita seyageza negoka munyama.
Vamwe vabereki vanonzi vave kurambidza vana vavo kuenda kuzvikoro muHarare zvichitevera kufa kuri kuita vanhu nechirwere chekorera muguta iri. Nekune rumwe rutivi, vagari vemuHarare vari kukurudzira hurumende pamwe nekanzuru kuti vagadzirise pombi dzinotakura tsvina idzo dzakabvajuka munzvimbo dzakawanda muguta iri.
Vamwe vana vanodzidza kune dzimwe nzvimbo dzisati dzasvikirwa nechirwere chekorera muHarare dzakaita seMabelereign, Avonlea neGreencroft nedzimwe vanoti vave kutyira kubatira zvirwere muzvikoro.
Mumwe mwana watisingakwanise kudoma nezita nepamusana pekuti haasati asvitsa makore atinobvumirwa kutaura pamhepo ati vamwe vana vatatu vairutsa zvakanyanya nezuro pachikoro chaanodzidza chiri mumusha weGreencroft.
Mumwe mubereki ane vana vaviri vanodzidza pane chimwe chikoro chiri mumusha weAvonlea, Amai Tutsirai Majekuza, vanoti vave kutyira kuti vana vavo vachatapurirwa chirwere chekorera nevamwe vana vanogona kunge vane chirwere ichi avo vanodzidza pachikoro chinodzidza vana vavo vachigara kunzvimbo dzine vanhu vakabatwa chirwere ichi uye vamwe vakatofa.
Vamwe vabereki vanogara mumisha inogara veruzhinji yakawanikwa chirwere chekorera vakaita saAmai Loreta Marimo vemumusha weGlen View, vaudza Studio7 kuti kunyange vana vavo vasati vabatwa nekorera, vave kutyira kuti vanogona kubatwa nechirwere ichi vozotapurira vamwe kunzvimbo dzavanodzidza kusati kwasvika chirwere ichi sezvo masuweji azere posepose munzvimbo yavanogara.
Mumwe mugari wemuBudiriro, umo mune vamwe vanhu vakabatwa vaine chirwere chekorera, VaLiberty Mangwavaira, vaudza Studio7 kuti havasi kufara nenguva iri kutorwa nekanzuru kugadzirisa pombi dzinotakura tsvina dzavanoti dzinogara dzakabvajuka kunyange vachizivisa kanzuru nekufa kwepombi dzinotakura tsvina idzi.
VaMangwavaira vakurudzira kanzuru nehurumende kuti vatore matanho akasimba ekugadzirisa pombi idzi vanhu vasati vapera kufa.
Zvichakadai, meya weguta reHarare, VaHerbert Gomba, vanoti vari kuedza nepose pavanogona napo kurwisana nechirwere ichi kuti chisaparire kune dzimwe nzvimbo muHarare kuburikidza nekurapa vanhu vane chirwere ichi mumakirinika ekanzuru uye kudzidzisa vanotengesa kuti vatengesere munzvimbo dzine hutsanana.
chekorera chinonzi chauraya vanhu makumi maviri nevashanu kusvika pakadoka zuva nezuro uye hurumende inoti pane vanhu vane chirwere ichi vanosvika zviuru zvitatu nemazana manomwe ane makumi matanhatu nevatanhatu.
Padoka zuva ranhasi tanga tisati tanzwa kuti pane vamwe vafa here kana kuti kwete kana vamwe vabatwa nechirwere ichi sezvo gurukota rezvehutano, VaObediah Moyo, vanga vasiri kudaira nharembozha yavo.
Gurukota rezvemari, VaMthuli Ncube, vari kukumbira veruzhinji nevemasangano ekunze kuburikidza nemashoko avaisa paTwitter kuti vabatsire hurumende nemari yekurwisa nechirwere chekorera ichi.
Muna 2008, chirwere ichi chakauraya vanhu vanodarika zviuru zvina munyika yose.
Sangano rinomirira vashandi reZimbabwe Congress of Trade Unions, ZCTU, rinoti hurumende haisati yapindura chikumbiro chayo chekuti hurumende isiyane nenyaya yekurambidza kushandiswa kwemari yekunze.
Sangano iri rinoti kusavimbika kwehurumende kuchapa kuti vashandi vapinde mumigwagwa.
Munyori mukuru weZCTU, VaJaphet Moyo, vaudza Studio7 vanoti zviri pachena ku kuti hurumende haisi kuremekedza nyaya dzevashandi pasi pehurongwa hwe Tripartite Negotiating Forum, TNF.
VaMoyo vanoti vashandi vanoda chose kutaurirana nehurumende nevashandirwi asi vanoda vanhu vakavimbika.
Hurumende yakadzora kushandiswa kwemari yemuno kana kuti Zimbabwe Dollar mwedzi uno pachishandiswa SI 142 izvo zvakashamisa vanhu vakawanda.
VaMoyo vanoti havabvumirani neWorld Bank panyaya yavo yekusimudzira Zimbabwe panyaya yekufambisa zvinhu zvakanaka munyaya dzemabhizimisi.
VaMoyo vanoti masangano akaita seWorld Bank ne International Monetary Fund masangano anoita zvinhu zvinofadza vatongi kwete veruzhinji.
Mukuru wesangano weZimbabwe Democracy Institute, Doctor Pedziysai Runhanya, vaudza Studio 7 kuti kunyange hazvo zvichiita sekuti World Bank ne IMF dziri kunakirwa nezviri kuitwa neZimbabwe, masangano aya anoita zvisingafadze veruzhinji.
Hatina kukwanisa kutaura negurukota rezvevashandi, Amai Sekesai Nzenza, kuti timwe divi ravo panyaya iyi sezvo vanga vasingadaire nharembozha yavo.
Asi ZCTU iri kuramba yakatsika madziro ichiti hurumende ikatadza kubuda nehurongwa hunotambirwa nevashandi paichaita musangano wayo wedare remakurukota, vashandi vacharatidzira zvakasimba.
ZCTU yakadaidzira kuti vanhu vagare mudzimba dzavo muna Ndira kwemazuva matatu.
Mumhirizhonga yakaitika mumazuva matatu aya, pane vanhu vakapfurwa vakafa, uye mazana nemazana evanhu vakasungwa.
Chikwata chichamirira Zimbabwe mumakundano e 2016 Caf Confederation Cup chichazivikwana neMugovera mushure memwedzi mitatu yemaroto.
Kuchange kune makuwerere munhandare yeNational Sports Stadium apo Dynamos neHarare City dziri kudamburana mufainari yeChibuku Super Cup kwapera mwedzi mitatu makundano aya atanga.
Zvikwata izvi zvasangana kaviri gore rino mumitambo yeCastle Lager Premier Soccer League, asi mitambo iyi yese yakapera iri mangange 0-0.
Asi neMugovera hapana mangange sezvo mutambo uyu ukapera wakadai panguva yakatarwa panowedzerwa imwe nguve izvi zvikaramba mutambo uyu unoenda kumapenareti,
Pamusoro pemari inoita iyo zviuru makumi manomwe nezvishanu zvemadhora, chikwata chichakunda chichanomirira nyika zvekare mumakwikwi e 2016 Caf Confederation Cup.
Mushure mekukundwa neFC Platinum nemapenareti mufainari yegore rapera, murairidzi weHarare City, Taurayi Mangwiro, anoti chinangwa chavo kurova Dynamos nekutamba muAfrica.
Chikwata ichi change chichibaka moto mumakundano aya nekurakasha zvimwe zvikwata zvine mutsindo.
Munharaunda yekutanga Harare City yakadambura Buffaloes 4-1, ndokutevera izvi nekurova Triangle 5-0. Mumutambo wavakapedzisira kutamba Harare City yakaparadza ZPC Kariba 4-1.
Francisco Zikumbawire, William Manhondo na Kudakwashe Kumwala vari kutarisira kudambura mambure zvekare vachiwedzera pazvibodzwa zvavakaunganidza pari zvino.
Asi chikwata ichi hachisati chakunda Dynamos kubvira muna 2012 apo chakapinda muPremier Soccer League.
Zvikwata izvi zvasangana mumitambo minomwe, Dynamos ikakunda mumitambo mina, mitatu yacho ikaita mangange.
Vemumusha weDynamos vanoti zvemukombe weligi zvaramba gore rino vachiti ivo mukombe weChibuku Super Cup ndiyo yave tarisiro yavo.
Mutungamiri wevatambi, Ocean Mushure, anoti Chibuku Super Cup ndiyo ine mari iri pedyo zvekuti chinangwa chavo kuisa mari iyi muhomwe mitambo yeligi yasara yozotambwa zvayo.
Kunyange mubati wehomwe weDembare, VaWebster Marechera, vanoti mari yavatarisana nayo yakakosha zvikuru mukuedza kugadzirisa nhamo dzavakatarisana nadzo.
Muteveri wenhabvu asi asingafarire Dynamos, kana Harare City, asi achitsigira Caps United, VaKingstone Musekiwa, vanoti mutambo uyu unenge wakaoma zvikuru asi Dynamos sechikwata chajaira kutamba mitambo yakadai, ichakunda.
Mukombe weChibuku Super ndiwo wega wasara mushure mekuwira pasi kweMbada Diamonds Cup pamwe neOne Wallet Cup nemhaka yekushaikwa kwemari.
Chikwata chichakundwa mufainari iyi chichawana mari inoita iyo zviuru makumi mashanu emadhora.
Chikwata cheTriangle chiri kuenda kubhanga racho chichifara zvikuru zvichitevera kunyadzisa kwachakaita chikwata chine mukurumbira che Dynamos mumakwikwi ekupedzisira e One Wallet Cup Final.
Mutambo weOne Wallet Cup wakaenda divi ranga risingatarisirwe neveruzhinji neSvondo mushure mekunge Dynamos yakadamburwa 4-2 nemapenareti, Triangle ichitora mukombe uyu, pamwe nemari inoita iyo zviuru makumi masere zvemadhora.
Zvikwata izvi zvanga zvapedza mutambo uyu zviri mangange 1-1 munhandare yainge isina vanhu vakawanda. Asi veruzhinhi vakanakidzwa nemapenareti ayo vakomana veTriangle vakaratidza kuti vaive shasha kudarika vakomana ve De Mbare.
Vatsigiri vashoma veTriangle vaive munhandare iyi vakaratidza kufara zvikuru nekukunda kwechikwata chavo apo pakaridzwa pembe yekuti mutambo wapera....
Panguva iyo veTriangle vaive murufaro, vatsigiri veDynamos vakabva vabuda munhandare vakatsamwa, Triangle isati yapihwa mukombe wayo zviri pamutemo.
Mushure mekukundwa uku, mumwe mutsigiri weDynamos, VaTendai Buns Zhakata, vanoti chikwata chavo chakatambisa mikana yakawanda yachakawana zvokuti chaifanirwa kutora mukombe uyu.
VaZhakata vanoti Triangle yaive yakananga kuti mutambo uyu uende kumapenareti sezvo vachizivikwanwa nekukunda kana mutambo wasvika pachinhanho chakadai.
Mutambo we Dynamos ne Triangle ucharamba uri pamoyo pevatsigiri veDeMbare kwenguva yakareba sezvo vaitarisira kutora mukombe uyu pamwe nemari yepamusoro.
Sezvo Dyanoms yakakundwa, iri kuendawo kubhanga ichinyemwerera sezvo iri kuwana zviuru makumi mashanu zvemadhora, ukuwo Triangle ichiwana zviuru makumi masere zvemadhora.
Panguva iyo veDynamos vari kuzhamba nekutorerwa kwavo mukombe, vatsigiri veChelsea kuBritain vari kupembera mushure mekunge chikwata chavo charova Arsenal 2-0 chichienda maponzi mashanu pamusoro peManchester City.
Manchester City iyo ine mukombe uyu, yakakundawo Aston Villa 2-0 kuti irambe ichikwikwidza zvine mutsindo.
Ukuwo Chikwata che Manchere United chafamba nzendo refu mushure mekorova Everton 2-1 neSvondo. Chikwata ichi chave pachinhanho chechina kekutanga mushure megore rose chichitambura.
Liverpool haina kuda kusaririra zvekuti yafambawo kusvika pachinzvimbo chechipfumbamwe, yakaenzana pamapoinzi gumi neArsenal, West Ham pamwe ne Aston Villa.
Chikwata che Queens Park Rangers, ichi chakarohwa ne West Ham, ndicho chave pasi pasi chichidarikwa neNewcastle iyo yakakwanisa kufamba nekunoita mangange kuSwansea iyo yave kudzikira zvinotyisa.
Mitambo yeCastle Lager Premier Soccer League iri kudzoka svondo rino nemutambo mukuru pakati peCaps United neHighlanders muRufaro Stadium.
Sechiratidzo chekuti hurumende yeAmerica yakazvipira kurwisa kumbunyikidzwa kwevanhu vachinoitiswa mabasa avasingade kune dzimwe nyika, bazi rezvekudyidzana kweAmerica nedzimwe nyika, rakaburitswa gwaro rechimakumi maviri rekumbunyikidzwa kwevanhu vanoendeswa kudzimwe nyika vachinoitiswa mabasa avasingade, kana kuti 20th Annual Trafficking in Persons Report, kana kuti TIP Report, musi wa 25 Chikumi.
Vachitaura pakuparurwa kwegwaro iri, gurukota rezvekudyidzana nedzimwe nyika, VaMike Pompeo, vakati kumbunyikidzwa kwevanhu vachiendeswa kune dzimwe nyika, kunosanganisira kuitiswa mabasa epabonde pamwe nekushanda mamwe mabasa munhu achimanikidzwa, uye izvi zviri kuramba zvichiitika pasi rose.
“Pane zvanhu vanodarika mamiriyoni makumi maviri nemashanu vari kumanikidzwa kuita mabasa avasingade uye kuitiswa mabasa epabonde pasi rose. Kudzikisira hunhu hwevanhu zvakadaro hazvitambirwe, tose takasikwa tiri mufananidzo yaMwari. Mabasa akadai ndeehutsinye.”
Gore rapera, mutungamiri weAmerica, VaDonald Trump, vakamisa rumwe rubatsiro kudzihurumende gumi neshanu idzo dziri mugwaro re 2019 Tip Report.
Muna Ndira gore rino, VaTrump vakati America yakanga yadira mari inoita mazana mashanu emamiriyoni emadhora mukurwisa kumanikidzwa kwevanhu kuita mabasa epabonde pamwe nemamwe mabasa avanenge vasingadi kuita.
VaPompeo vakataura pamusoro pemabasa akaitwa neAmerica mukurwisa maitiro akaipa aya sezviri mugwaro re 2020 TIP Report.
“Nyika makumi maviri nembiri dzakasimudzirwa gore rino, gumi nenhatu dziri nyika dzemu Sub-Saharan Africa.”
Gwaro reTIP Report rinoburitswawo pachena nyika dzinotsigira kumbunyikidzwa kwevanhu vachinoitiswa mabasa avasingadi idzo dziri pachinhambo yechitatu.
Nyika idzi dzinosanganisira China, uko bato re Chinese Communist Party pamwe nemakambani ehurumende izvo zvinomanikidza zvizvarwa zvenyika iyi kushanda munzvimbo dzakashata muhurongwa hwenyika iyi hweBelt and Road, uko verudzi vechi Uighurs nemamwe marudzi madiki echiMuslim vari kumanikidzwa kuita mabasa avasingadi kuita muXinjiang nedzimwe nzvimbo.
Mu Cuba, hupfumi hwehurumende yaVaCastro hunobva muhurongwa hwezvehutano. Pane vanhu vekuCuba vanodarika zviuru makumi mashanu vanoshanda munyaya dzehutano munyika makumi matanhatu pasi rose. Madhokotera mazhinji ekuCuba ari munyika idzi anoti ari kumanikidzwa kushanda muhurongwa uhu.
Nyika dzakawanda dzinotambira madhokotera aya kuti ashande munyika idzi, kunyange hazvo zviri pachena kuti vashandi vezvehutano ava vanenge vamanikidzwa kunoshanda kunyika idzi, vachibatirwa magwaro avo ekufambisa, kusajekeswa kwezvibvumirano zvavo zvekushanda kunze kwenyika, uye kubhadharwa kwehurumende yeCuba nenyika idzi, madhokotera aya asingabhadharwe.
“Tinotora zvakadzama nyaya dzekumbunyikidzwa kwevanhu nedzihurumende dzavo,” vakadaro VaPompeo. “Ibasa redzihurumende kuchengetedza kodzero dzezvizvarwa zvenyika, kwete kumbunyikidza kodzero idzi. America haife yakabatana nenyika dzinomanikidza zvizvarwa zvadzo kuita zvisingadiwe nezvizvarwa izvi.”
Mumiriri weAmerica muZimbabwe, Ambassador Harry Thomas Junior, vashanyira dunhu reTsholotsho vachiona zvirongwa zviri kutsigirwa nehurumende yavo munzvimbo iyi.
Vachitaura kuvatori venhau mushure mekushanyira zvimwe zvirongwa zviri kutsigirwa nesangano reUSAID kuNkunzi kuTsholotsho, Ambassador Thomas vati vanofara kuti nyika yavo ndiyo inopa rubatsiro rwakakura kuZimbabwe kudarika dzimwe nyika dzose pasi rose.
Vati izvi zvinoratidza kuzvipira kwakaita vanhu vemuAmerica mukubatsira vanhu vemuZimbabwe vakati muzinda wavo unoshuvirawo kuti kudyidzana pakati peAmerica neZimbabwe mune zvemabhizimisi nezvekutengeserana kukure.
Vachipindura mubvunzo wekuti sei muzinda wavo wakabvuma kupa magwaro ekufambisa kuvanhu vakawanda vakaperekedza mutungamiri wenyika, VaRobert Mugabe, kumusangano weUnited Nations General Assembly kuNew York, VaThomas vati pasi pemiteno yekudyidzana pakati penyika, havakwanise kupindira panyaya dzehuwandu hwevanhu vanenge vanzi nehurumende vari kuenda kumusangano wakadaro.
Ambassador Thomas, avo vange vachiperekedzwa nevamwe vakuru vakuru vesangano reUSAID pamwe nereCreating New Frontiers in Agriculture, vashanyira chirongwa chekupa chikafu kumadzimai akazvitakura pamwe nevana vari pakati pemwedzi mitanhatu nemakore maviri paNkunzi Clinic kuTsholotsho.
Vashanyirawo madzimai pamwe nevarume vari kuita chirongwa cheThuthukani Village Savings and Lending Group chekuchengeta nekukweretesana mari pamwe nekudzidza nekuchengeta zvipfuyo uye chimwe chekudzidzisa zvehutsanana pasi pezvikwata zvinonzi Community Health Clubs
Zvirongwa izvi zviri kuitwa pasi pechirongwa chinoziikanwa kunzi Amalima chinotsigirwa neUSAID neCreating New Frontiers in Agriculture.
Muzvare Ntombiyenhle Ncube, avo vane mwana ane gore nemwedzi mina, ndemumwe wemadzimai vane mwana ari muchirongwa chekupiwa chikafu, uye vaipiwavo chikafu pavaive vane pamuviri. Vati chirongwa ichi chakakosha zvikuru nekuti chinobatsira kuti vanamai pamwe nevana vave nehutano hwakanaka.
Mukuru wezvehutano nekudya kwakanaka musangano reAmalima, Amai Pamela Ncube, vati zvirongwa zvavo zvinokurudzirawo vagari kuti vachengetedze hutano nekuita zvinhu zvakasiyana siyana kusanganisira kuvaka zvimbuzi pamisha yavo.
Chirongwa cheAmalima chiri kuitwa kuTsholotsho, muMatabeleland North pamwe nekuBulilima, Gwanda neMangwe kuMatabeleland South uye chinotarisirwa kupedzwa gore rinouya.
Murairidzi wechikwata cheCaps United Darlington Dodo anoti havasati vatora mukombe we Castle Lager Premier Soccer League kusvikira vaisa maoko avo ese maviri pamukombe wacho vachiusimudza.
Kunyange hazvo chikwata chake chiri kutungamira makundano aya nemapoinzi mashanu kwasara matambo misere, Dodo anoti chikwata chake chichiri kure nekutora mukombe mukuru uyu.
Izvi zvauya mushure mekunge Makepekepe yarova Hwange 3-1 muNational Sports Stadium nemusi weSvondo ndokuramba yakatungamira gungano rePremier Soccer League ichiteverwa neFC Platinum iyo yakarovawo Yadah 3-1 neMugovera.
Dodo ari kufara nekurova kwavakaita Hwange achiti chikwata chake chiri munzira inofadza achiwedzerawo kuti vatambi vake var ikuziva chinangwa chavo chemwaka uno.
Kukunda kwavakaita Chipangano kwapinza Caps United mumapoinzi makumi mashanu, ichiteverwa neFC Platinum iyo ine mapoinzi makumi manomwe nemanomwe.
Chicken Inn yasiiwa neCaps United nemapoinzi manomwe mushure mekutatarika kwayakaita ndokuita mangange 0-0 neBlack Rhinos.
Asi murairidzi weHwange Nation Dube haasi kufara nemabatirwo akaitwa pembe pamutambo wavo neCaps United.
Chikwata chinoteverwa nechaunga cheDynamos chakashanya kumaruwa eMhondoro-Ngezi ndokunoita mangange 0-0 anove mangange avo echishanu akateverana mumakwikwi aya.
Dynamos yave pachinhaho chechitanhatu nemapoinzi makumi matatu nemapfumbamwe.
Asi mhemberero ichiri kuenderera mberi muchikwata cheHighlanders mushure mekunge yarova TelOne 2-0 muBarboufields Stadium.
Uyu wave mutambo wechina wemurairidzi mutsva weHighlanders Henrik Pieter De Jongh asati akundwa.
Bulawayo Chiefs 2 Triangle 0
Herentals 1 Chapungu 1
Manica Diamonds 1 ZPC Kariba 1
Harare City 3 Mushowani 2
Kwatambwa mitambo makumi maviri nemitanharu, zvikwata zvina zviri pamusoro-soro ndeizvi…
Caps United 50 points
FC Platinum 45 points
Chicken Inn 43 points
ZPC Kariba 42 points
Zvikwata zvina zviri pasi pasi ndeizvi..
Bulawayo Chiefs 28 points
Mushowani Stars 27 points
Herentals 26 points
Yadah 24 points
Mune mimwe matambo, chikwata cheRugby yemadzimai cheLady Cheeters chakapedza chiri pachidanho chechisere mumakwikwi eRugby Africa Women’s Sevens Tournament akatambirwa muMustapha Ben Jannet Stadium kuTunisia akapera nemusi weSvondo.
Makwikwi aya ainge aine zvikwata gumi nezviviri uye South Africa yakakunda Kenya 15-14 mumafainari ndiyo yakabva yabudirira kuenda kumakwikwi eTokyo 2020 Olympic Games.
Sangano revarairidzi reProgressive Teachers’ Union of Zimbabwe, PTUZ, rinoti riri kunyunyuta zvikuru nekwarinoti kusarongeka kwechirongwa chehurumende chekuunganidza ruzivo pamusoro pevashandi vayo kana kuti biometric exercise, icho chiri kuitwa senzira yekuburitsa nayo pachena vanhu vangadai vari kutambira mari asi vasiri vashandi vehurumende, kana kuti ghost workers.
Mutungamiri wePTUZ, Doctor Takavafira Zhou, vanoti varairidzi vakawanda vakaedza kunonyoresa pasi pechirongwa ichi asi vari kusangana nezvimhingamipinyi zvakasiyanasiyana zviri kuvatadzisa kuti vange vachipa zvese zviri kudiwa nehurumende pamusoro pavo.
Doctor Zhou vanoti dambudziko guru riri kusangana nenhengo dzavo, nderekuti vanoenda kumahofisi kwacho vosvikoudzwa kuti hapana zvimwe zvinodiwa kuti vabatsirwe.
Vanoti chimwe chiri kunyanyovanetsa ndechekuti chirongwa ichi chiri kuita kusarudza varairidzi, zvikuru vaya vanenge vaine zvitupa zvesimbi vasina zvitsva zvemazuvano.
Vanotiwo vakanyorera hurumende tsamba semasangano evashandi vachida kuti vaite musangano wekutsanangurirwa pamusoro pemafambisirwo ari kuitwa chirongwa ichi, asi vanoti kusvika nanhasi havasati vapindurwa.
Chirongwa ichi chinonzi chiri kutarisirwa kupera neMuvhuro 30 Gunyana, hurumende ichiti mushandi anenge asina kunyoresa patsva zita rake haaizokwanisa kuwana muhoro wake wemwedzi waGumiguru.
Studio 7 yakundikana kunzwa divi rehurumende panyaya iyi. Asi Doctor Zhou vanoti kusarongeka kwazvo kwave kukanganisa mashandiro evarairidzi uyewo kuvatorera twumari twushoma twavanenge vatambira, zvinozovasiya vasina mari yekutenga zvekudya zvinovakwanira.
Chikwata cheFC Platinum chatarisana nekuwedzera hutungamiri hwacho chiri pamusoro pegungano reCastle Lager Premier Soccer League panguva iyo murairidzi mutsva weDynamos Tonderai Ndiraya ari kuyedza kubvisa chikwata chake mumadhaka machiri.
Murairidzi weDynamos Tonderai Ndiraya ari kuedzwa masimba zvakasimba apo chikwata chake chiri muRufaro Stadium nesvondo kusangana neZPC Kariba iyo irikubvira moto unotyisa kubvira makundamo enhabvu emwaka uno atanga.
Ndiraya akatambidzwa basa iri svondo rapera kwadzingwa basa Lloyd Chigove ndokunoita mangange 1-1 neTelOne asi vanoongorora mutambo wenhabvu vanoti iri raive raki reachangotanga basa zvekuti mutambo neZPC Kariba ndiwo chaiwo ucharatidza kuti Ndiraya achagara pabasa kwenguva refu here.
Aka kave kechipiri Ndiraya achirairidza Dembare sezvo akambova nebasa iri muna 2015 ndokudzingwa zvakashamisa veruzhinji mushure mekunge chikwata chake chapedza chiri pachinzvimbo chechipiri, pasi peChicken Inn.
Asi muongorori wemutambo wenhabvu VaEmmanuel Matshinya vanoti Ndiraya ari panguva yakaoma sezvo vatsigiri veDembare vachida kukunda mumitambo yese inotamba chikwata chavo.
Ndiraya pachake anoti acharamba achishanda nesimba kusimudzira Dembare kubva pairi parizvino apo pasingafadze.
Sachigaro weDynamos Supporters Club yemuHarare VaBenjamin Muzira vanoti Ndiraya atanga zvakanaka nekutora poindi kunze kwemusha kuTelOne vachiti ivo vave kutarisira zvekusimudza mukombe.
Asi chikwata chiri kutungamira makwikwi aya cheFC Platinum hachisi kunyanyoremerwa apo chiri pamusha muMandava Stadium mangwana neHerentals iyo iri kutatarika.
Parizvino, FC Platinum iri pamusoro nemapoinzi matatu zvekuti mumwe mutsigiri wavo VaTatenda Makazhu vari kuona vachiwedzera hutungamiri hwavo vari pamusoro pePSL.
Asi zvikwata zvinoteverwa nechaunga Caps United neHighlanders hazvina mitambo iri nyore seFC Platinum sezvo Highlanders iine Chipangano cheHwange muBarboufields Stadium, Caps United ichidzoka kumusha muNational Sports Stadium kusangana neHarare City.
Mimwe mitambo iriko yakamira seizvi …..
Mugovera
Bulawayo Chiefs v Yadah
Ngezi Platinum Stars v TelOne
Black Rhinos v Triangle
Manica Diamonds v Chicken Inn
Chapungu v Mushowani Stars
Va Zvemhare, avo vanonyanyozivikanwa nezita remadunhururirwa rekuti Baba vaTennsen kuburikidza nenyambo dzavanoita, vakanowana basa rekushanda sagadheni bhoyi pane mumwe muchena pavakabatwa zvakanaka chose
Kubuda kwevamwe vakawanda munyika vachinotsvaga mafuro manyoro kunze kuri kuvavhurira mikana yakasiyanasiyana, mimwe yakanaka mimwe inochemedza.
Asi kuna VaPepukai Zvemhare, avo vakaberekerwa kuChibi, Maringire, mudunhu reMidlands, makore makumi matatu nemasere apfuura, kubuda kwavo munyika vachienda kuSouth Africa kwakavavhurira mukana mukuru kwazvo, wekuripwa kugara.
VaZvemhare, avo vanonyanyozivikanwa nezita remadunhururirwa rekuti Baba vaTennsen kuburikidza nenyambo dzavanoita, vakanowana basa rekushanda sagadheni bhoyi pane mumwe muchena pavakabatwa zvakanaka chose.
“Ndakanga ndiine zvose, mvura inodziya, cheya inotenderera, imba ine mhepo inodziya kana kutonhorera, chikafu ndichipiwa mahara, apa ndichiripwa ndakagara zvangu,” Va Zvemhare vanodaro.
Vanoti izvi zvakaita kuti vatore kavhidhiyo kadukuku vachiudza hama dzavo kusha nekugarika kwavakanga vaita pabasa ravo rekutanga muhupenyu hwavo, semunhu akanga asati amboshanda kunyange hazvo vaive vaine magwaro edzidzo ye Form 4.
Va Zvemhare, avo vane vana vaviri, Tennsen, ane makore gumi nemana, naTensley ane makore gumi ekuberekwa, vanoti kunyange hazvo pari zvino vasati vave kukwanisa kuita zvavanoshuvira kuita kumusha kwavo nekuda kwekushaiwa mari, vane hurongwa hwekuti remangwana vashande nezvikoro.
Asi pari zvino vanoti mavhidhiyo avari kuita ari kuita kuti vakwanise kuriritira mhuri yavo, zvekuti vakatosiya basa ravaiita vachingorarama nekuita nyambo dzavo kumichato nekumabhavhadhe kwavanokokiwa.
Gurukota rezvemari Muzvinafundo Mthuli Ncube vakazivisa nezuro kuti mutengo wehupfu hwave kuwedzerwa zvekare kubva pamadhora makumi mashanu kusvika pamadhora makumi manomwe pamakirogiramu gumi.
Mutsamba kuvatori venhau, bazi rezvemari rakazivisa kuti hupfu hunofanira kunge huchitengeswa hwakaderera mutengo sezvo hurumende iri kubatsira hwave kutengeswa pamukoto zvopa kuti vade kuona kuti vagadzirise dambudziko iri sei.
Asi dzimwe nyanzvi munyaya dzezvehupfumi dzinoti hurumende haina mari yekuramba ichipa vanogaya hupfumi ava kuti vatengese nemutegno wakaderera.
Mutungamiri wenyika VaEmmerson Mnangagwa vainge vatiwo hupfu hausi kuzokwidzwa asi aya anenge aiva manyautsa mukanwa chembere kurota ichiyamwa.
Zimbabwe yakatarisana nenzara inotyisa gore rino sezvo vanhu vanosvika mamiriyoni masere vachida rubatsiro rwechikafu.
United Nations inoti izvi zvakonzerwa nekusanaya zvakanaka kwemvura uye kutadza kutungamirwa kwenyika.
Nyanzvi munyaya dzezvehupfumi Muzvinafundo Gift Mugano vanodzidzisa paNelson Mandela Metropolitan University vanoti mitemo yehurumende ndiyo iri kupa kuti zvinhu zvinyanyoite mhidigari.
Vati hurumende haifanire kutara mutengo wechibage sezvo zvichipa kuti vanhu vashoma vade kuchirima.
Hurumende inoti yabhadhara chikwereti chayo chemagetsi kumbani yemagetsi yeZESA uyewo yabhadharwa chikwereti cheZESA kukambani yemagetsi yeESKOM yekuSouth Africa.
Vachitaura mushure memusangano wedare remakurukota, gurukota rinoona nezvemamhando dzemoto, VaFortune Chasi, vati hurumende yabhadhara chikwereti chayo chemamiriyoni makumi maviri emadhora kuZESA uyewo yapa kambani iyi mamwe mamiriyoni makuma maviri emadhora ekuti kambani iyi ivandudze basa rekugaya magetsi.
Vatiwo vabhadhara chikwereti cheZESA kuESKOM chemamiriyoni gumi emadhora ekuAmerica. Vati izvi zvichabatsira kuti nyika ideredze dambudziko rekushomeka kwemagetsi munyika iro raita kuti nyika igove magetsi kana kuti loadshedding.
VaChasi vatiwo veruzhinji, makambani nemakanzuru vanofanira kubhadhara magetsi. Vatiwo nyaya yemagetsi inofanira kubatanidza vanhu munyika kuona kuti vogadzirisa sei dambudziko rekushomeka kwemagetsi.
Vachitaurawo mushure medare remakurukota, gurukota rezvekuburitswa kwemashoko, Amai Monica Mutsvangwa, vati dare remakurukota ratambira danho rakatorwa nebazi rezvemari svondo rino rekudzora dhora remuno rikati danho iri richaunza kugadzikana munyika munyaya dzehupfumi.
Pavabvunzwa nezvekuti vanhu vane maNostro Foreign Currency Account nevaya vanotumirwa mari nemakambani akaita Western Union nemamwe, vachawana mari yavo here kana kuti vachamanikidzwa kuitengesa kumabhanga, Amai Mutsvangwa vati vanhu ava vacharamba vachiwana mari dzavo ari madhora ekuAmerica, mapaunzi nedzimwe mari dzekunze.
Asi kunyange hazvo Amai Mutsvangwa vati dare remakurukota ratambira gwaro reStatutory Instrument 142, masangano evashandi pamwe nevemabhizimisi audza hurumende kuti mutemo uyu unofanira kubviswa sezvo wakaitwa pasina kuwirirana sezvinodiwa pasi pemutemo weTNF.
Masangano aya atuma gurukota rezvevashandi, Doctor Sekai Nzenza, kuti vaendese nyaya iyi kudare remakurukota svondo rinouya kuti mutemo uyu ubviswe.
Zimbabwe Congress of Trade Unions inoti vashandi vacharamwa mabasa kana izvi zvikasaitika.
Mutemo uyu, uyo wakaburitswa nemusi weMuvhuro wave pamberi pekomiti yeparamende yeParliamentary Legal Committee iyo inoongorora kuti mitemo haipikisane nebumbiro remutemo here kana kuti kwete.
Rimwe gweta risina kuda kudomwa nezita raudza Studio7 kuti rinoona nesekuti mutemo uyo hauna kunyorwa zvakajeka uye zviri pachena kuti hurumende ine vanhu kana makambani ainoda kubata pachishandiswa mutemo uyu.
Zvichakadai nhengo dzeparamende nhasi dzati nyaya yekuzvidza paramende kuri kuitwa nemakurukota ehurumende iri kuenderera mberi yave kunganganisa mashandiro eparamende.
Sachigaro wekomiti yeparamende inoona nezvedzidzo, Amai Priscillar Misihairambwi Mushonga, vaudza mutauriri weNational Assembly, Advocate VaJacob Mudenda, kuti makomiti ave kutadza kuita basa rawo nekuti makurukota ehurumende pamwe nevanyori vemapazi ehurumende havawanike, sezvo vanenge vasipo nguva dzese.
Amai Mushonga vati zviri pachena kuti zvose zvinotaurwa nemutungamiriri wenyika, VaEmmerson Mnangagwa, hazvisi kuitwa nekuti makurukota avo nevanyori vawo havana basa ravari kuita.
Vati nekuda kwazvovo vave kuda kuita musangano wemasachigaro emakomiti eparamende nemutungamiriri wenyika.
Advocate Mudenda vatambira chikumbiro chaAmai Mushonga uye vaudza mukuru webasa rehurumende muparamende zvakare vari gurukota rezvemitemo neparamende, VaZiyambi Ziyambi, kuti varonge musangano nemutungamiri wenyika.
Chitatu chega chega vatevedzeri vemutungamiriri wenyika, makurukota ehurumende nevatevedzeri vavo vanosungirwa kuenda kuparamende kunopindura mibvunzo kubva kunhengo dzeparamende asi vazhinji vavo havaendi.
Bazi rezvehutano rinoti huwandu hwevanhu vabatwa nechirwere checoronavirus munyika hwakakwirazve zvakanyanya kusvika pachiuru chimwe chete nemazana matanhatu ane gumi nemumwe chete kana kuti 1, 611 mushure mekunge vamwe vanhu zana nemakumi matatu nevatatu kana kuti 133 vabatwa nechirwere ichi nezuro.
Pavanhu ava zana negumi nevanhatu kana kuti 116 vakatapurirwa chirwere ichi munyika vamwe gumi nevanomwe vakabva kuSouth Africa.
Vanhu vapora kubva kuchirwere ichi vakawedzera nemakumi matatu kusvika pamazana manomwe nemakumi manomwe nevaviri kana kuti 472. Vafa vachiri makumi maviri nevashanu.
Vanhu vavhenekwa chirwere ichi vanodarika zviuru zana kana kuti 100 000. Nyaya yedkuwedzera kwehuwandu hwevanhu vari kubatwa nechirwere ichi yave kupa kuti dzidzo munyika idzokerewo kumashure.
Nekukwira kuri kuita vanhu vabatwa nechirwere ichi, sachigaro weZIMSEC Muzvinafundo Eddie Mwenje vakazivisa bepanhau reSunday Mail kuti bvunzo idzi dzinogona kunyorwa gore rinouya vana vanyatsopedza zvidzidzo zvavo.
Mutungamiri wesangano revarairidzi reZIMTA VaRichard Gundani vanoti sangano ravo rinotambira hurongwa hwekuti bvunzo dzeO Level ne A Level dzirege kunyorwa gore rino nekuda kwechirwere checoronavirus.
Zvichakadaro, mashoko atumirwa studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru mazana manomwe nemaviri kana kuti 702, 000 vabatwa nechirwere checoronavirus muAfrica.
Vanhu vafa vanosvika zviuru gumi nezvina zvine mazana mapfumbamwe ane makumi mashanu nematanhatu kana kuti 14, 956.
Vapora vadarika zviuru mazana matatu zvine makumi matanhatu nemanomwe kana kuti 367, 000. South Africa ine vanhu vanodarika zviuru mazana matatu zvine makumi mashanu kana kuti 350, 000 ndiyo ine vanhu vakawandisa vabatwa nechirwere ichi muafrica.
Huwandu hwevanhu vabatwa nechirwere checoronavirus pasi rose hwadarika mamiriyoni gumi nezvina ane zviuru mazana matatu kana kuti 14,3 million.
Johns Hopkins University yemuAmerica iyo iri kuongorora kupararira kwechirwere ichi pasi rose inoti muamerica ndimo mune vanhu vakawandisa vabatwa nekufa nechirwere ichi ichiteverwa neBrazil.
Vanhu vafa muamerica vadarika zviuru zana zvine makumi mana kana kuti 140, 000. Pasi rose vanhu vafa nechirwere ichi vadarika zviuru mazana matanhatu nematatu kana kuti 603,000.  Vapora vachidarika mamiriyoni masere kana kuti 8 million.
Murairidzi mutsva wechikwata chemaWarriors, Zdravko Logarusic nhasi adoma chikwata chevanhu makumi maviri nevasere vachaita gadziriro yemakwikwi e2020 Africa Nations Championship kana kuti CHAN achatambirwa kuCameroon kuva musi wa 4 kusvika 25 Kubvumbi. Lugausic anobva kuCroatia uye akamborairidza kuSudan.
Zimbabwe iri mugungano rine Cameroon, Mali neBurkina Faso. Zimabbwe ndiyo iri kutarisirwa kuparura makwikwi aya apo ichatamba neCameroon.
Mitambo yeCHAN inotambwa nevatambi vanenge vari munyika chete. Vatambi vadomwa vanoti
Vepagedhe: Simbarashe Chinani, Ariel Sibanda, Nelson Chadya, Talbert Shumba.
Vekumashure: Xolisani Ndlovu, Qadir Amin, Frank Mukarati, Partson Jaure, Peter Muduwa, Liberty Chakoroma, Ian Nekati, Raphael Muduviwa.
Vepakati: Marlon Mushonga, Moses Muchenje, Devon Chafa, Trevor Mavhunga, Kelvin Madzongwe, Phineas Bamusi, Juan Mutudza, King Nadolo, Wellington Taderera, Ishmael Wadi, Valentine Kadonzvo, William Manondo, Kelvin Chibunyu na Stanley Ngala.
Mumwe mugari wemuBulawayo, VaEmmerson Madzana, vanoti sevamwe vatungamiri vose vane nhoroondo yekutonga nedemo, hazvivashamise kuti VaMugabe vakaratidza kuti vanoda kuramba vari pachigaro.
Asi vanoti vanoona VaMugabe vachisiya chigaro chavo munguva pfupi iri kutevera.
Izvi zvatsinhirwawo naVaElliot Sithole avo vati vanhu havafanirwe kuwora moyo vachienzanisa nhoroondo yenyika nenhoroondo yekufamba kwevana veIziraeri vachibva muhunhapwa kuenda munyika yehuchi nemukaka yeCanaan yavaive vavimbiswa naMwari.
Mukuru wesangano re#This Constitution, Our Constitution, Muzvare Abigale Mupambi, vati kunyange zvikadii vanoona hutongi hwaVaMugabe huchipera nekukasika.
Vatiwo masangano anoshanda akazvimirira pamwe nemapato anopikisa vanofanirwa kungwarira kuti vasakoshiwa kuti hondo yekugadzirisa bumbiro remitemo yenyika haina kupera.
Mutauriri webato reZapu, VaIphithule Maphosa, vatsinhirawo izvi vachiti nekuda kwekuti zviri kuitika pari zvino zvinhu zvakakosha zvikuru munhoroondo yenyika, vanhu vanogona kufarisa zvekuzopererwa nemazano ekutii voenda sei mberi.
Pari zvino veruzhinji vari kukwenya mhino dzavo nekasiyanwa vakamirira kunzwa kuti VaMugabe vasiya basa uye kuti chii chichatevera mumashure.
Sangano rinomiririra vanhukadzi nekurwira kodzero dzavo, re Women’s Academy for Leadership and Political Excellence (WALPE) rinoti raendesa zvichemo zvaro kunhengo dzeparamende richiti rinoda kuona bumbiro remutemo richishandiswa zvakanaka uye zvesarudzo zvichipindudzwa nenzira inoita kuti vechidzimai vapiwe mukana wekukwanisavo kuti vaite zvematongerwo enyika pasina rusarura. Mukuru wesangano iri, Muzvare Sitabile Dewa, vaudza Studio 7 kuti zvimwe zvavanoda zviri mugwaro ravasvitsa kuparamende zvinosanganisa kugadziriswa nekukurumidza kwebumbiro remutemo kuti rishande pamwe chete nemitemo yemunyika, zvikuru sei munyaya dzesarudzo, vachiti sangano ravo rinoda kuti paramende idzike mutemo wekuti vanhukadzi vapiwe zvigaro zvakaenzana nezvevanhurume, kuita 50/50, kwete zve’proportional representation’ zviri kushandiswa ikozvino.
Mushure mekunetsana kwemakore akawanda uye kukandirana makobvu nematate pakati pehurumende nebazi rezvevashandi reZimbabwe Congress of Trade Unions, ZCTU, nezvekuti sangano revashandi rive nemumiriri mubhodhi reNational Social Security Authority kana kuti NSSA, nyaya iyi yazogadziriswa.
Mutevedzeri wemunyori mukuru weZCTU, VaThomas Masvinge, ndivo vakasarudzwa kupinda mubhodhi iri.
Gurukota rezvevashandi, Doctor Sekai Nzenza, vanoti vave kushanda zvakanaka nevashandi.
Vaimiririra ZCTU mubhodhi reNSSA vari mutungamiri wesangano iri, VaPeter Mutasa, vakadzingwa mubhodhi reNSSA muna 2017 vachipomerwa mhosva yekusvibisa zita rekambani iyi.
ZCTU yakaedza kuti vadzokere zvekare asi hurumende yakatsika madziro.
Asi VaMutasa vanoti havasi havo kufara nematanho avanofanira kutora kana vachisarudza mumiriri wavo.
VaMutasa vanotiwo mamwe makurukota ehurumende ange achitora mukana wekushaikwa kwenhengo yavo mubhodhi kuita zvehuori zvakaona vaimbova gurukota rezvekushanyirwa kwenyika, Amai Prisca Mupfumira, vachisungwa vachipomerwa mhosva yekuita zvehuori.
Mutungamiri wenyika, VaEmmerson Mnangagwa, vari kuNamibia uko vari kushanya kwemazuva matatu.
VaMnangagwa, avo vari kuperekedzwa negurukota rezvekuburitswa kwemashoko, Amai Monica Mutsvangwa, vari kutarisirwa kuvhura zviri pamutemo chiteshe cheZimbabwe chiri kuWalvis Bay, icho chichashandiswa mukupinda kana kubuda kwezvinhu zvinenge zvauya nengarava.
Rwendo rwaVaMnangagwa urwu rwakananganawo nemusangano wechipfumbamwe wekudyidzana kwenyika mbiri idzi mune zveupfumi, we Zimbabwe-Namibia Joint Permanent Commission.
Nyika mbiri idzi dzanyorerawo zvibvumirano zvakasiyanasiyana zvakanangana nekudyidzana mune mapoka akasiyanasiyana, anosanganisira kufambiswa kwemashoko, zvehumhizha, zvemabhizimusi maduku, pamwe nezvekutengeserana.
Chimwe chibvumirano chanyoreranwa chinosanganisirawo chekudyidzana kwematunhu anoti reOkavango East rekuNamibia nereMashonaland West remuZimbabwe.
Urwu rwendo rwemutungamiri wenyika rwepiri kubva pavakatora chigaro muna 2017.
Vanoongorora zvematongerwo enyika, vari mudzidzisa mukuru paTswane University of Technology iri muPretoria, muSouth Africa, Doctor Ricky Munyaradzi Mukonza, vanoti rwendo rwaVaMnangagwa rwakanaka chose sezvo rwuchisimbisa hukama gwara huripo pakati penyika mbiri idzi.
Asi VaMukonza vanoti pazvibvumirano zvanyorerana pasi, havaone havaone zvose zvichibereka michero, sezvimwe zvakawanda zvakanyoreranwa pasi nenyika dzakasiyanasiyana kubva pakapinda VaMnangagwa pachigaro.
Mutungamiri wenyika, VaRobert Mugabe, vasvitsa makore makumi mapfumbamwe nematatu.
VaMugabe vakaberekwa musi 21 Kukadzi mugore ra 1924.
Bhavhudhe raVaMugabe rinosvika panguva iyo zvinhu zvisina kumira zvakanaka munyika, uye vanhu vakawanda vasina mabasa.
Vachitaura neZBC pamberi pezuva rekuzvarwa kwavo, VaMugabe vakataura pamusoro pezviri kuitika mubato ravo, umo mune kurwisana pamusoro pekuti ndiyani achavatsviva kana vabva pachigaro.
VaMugabe vakataurawo pamusoro pevanhu vari kuti vakwekugura, nokudaro vanofanirwa kusiya basa.
Asi VaMugabe vanoti vachiri njanji chaiyo pakusimba.
VaMugabe vakatorawo mukana uyu kutaura pamusoro pezvirango zvakatemerwa nyika ne America, vakati vanovimba kuti mutungamiri mutsva we America, Va Donald Trump, vachabvisa zvirango izvi nekupindana kwenguva.
Gurukota rinoona nezvehumhizha mukufambiswa kwemashoko, VaSupa Mandiwanzira, vanoti VaMugabe vanofanira kukorokotedzwa nekutungamira zvine hungwaru pazuva ravo rebhavhudhe ravo.
Asi vanopikisa munyika vari kuti VaMugabe vave kuchifanira kuenda pamudyandigere.
Mabiko ebhavhudhe raVaMugabe achaitwa paRhodes Estate Preparatory School kuMatopos, mudunhu reMatabeleland.
Nzvimbo iyi iri chinhanho makumi maviri emakiromita kumadokero kwakadziva kuchemhembe kweguta reBulawayo.
Mambo Seke, VaStanley Chimanikire, vanoti Zimbabwe haisisina tsika nehunhu zvinotarisirwa kunyika yakaita seZimbabwe.
Vachitaura vari pamuzinda wavo kwaSeke mazuva mashoma mitambo yemazuva maviri yeKumusha Fringe Festival isati yatanga kuDema Growth Point, Mambo Seke vati vanhu havachaziva tsika dzavo, izvo zvakapa hurumende kuti ipe madzishe basa rekudzidzisa veruzhinji pamusoro petsika dzavo.
Mambo Seke, avo vane nzvimbo iri kuitirwa Kumusha Fringe Festival, vakurudzirawo vanoita mitambo yechinyakare yakaita seJerusarema, kuti vazive zvinoreva mitambo iyi sezvo mimwe yacho iri mitambo inofanirwa kuonekwa nevanhu vakuru chete, kwete zviri kuitwa mazuva ano zvokuti vana vadiki vari kusiyiwa vachiona mitambo yakadai.
Vatiwo veruzhinji muZimbabwe havacharemekedzi mabasa emadzimambo, izvo vati zvinovaodza moyo zvikuru.
Vari kuronga mitambo iyi, uye vari mutambiwo pachavo, Sabhuku Eddie Kandava, vati vakaronga mutambo weKumusha Fringe Festival mushure mekuona kuti vagari vekumaruwa vari kushaya zvinovavaraidza, uye kusimudzira mabasa avanoita akaita sekuimba nekuveza nezvimwe zvakadaro.
VaKandava vati mutambo weKumusha Fringe Festival, uyo uri kutanga neChishanu uchipera neMugovera, uchaitwa gore rega rega kwaSeke, uye shuviro yavo ndeyekubatana nemamwe matunhu kuti aitewo mitambo iyi senzira yekusimudzira mabasa evatambi vari mumatunhu gumi ari muZimbabwe.
Aimbove mushamarari wenhepfenyuro yeZimbabwe Broadcasting Corporation, ZBC, Caleb Tondhlana, uyo akashaya kuSouth Africa nemusi weMuvhuro wapfuura, aradzikwa kumarinda eWarren Hills muHarare.
Tondhlana, kana kuti Mr. CT, akaita mukurumbira apo aishandira nhepfenyuro yeRadio 3 kumakoe ekuma 1980.
Akazosiya basa kuZBC kuma 1990 achienda kuBotswana, achizobva zvakare onanga kuSouth uko akazvikoenderera mberi nebasa rake rekushamarara pamwe nekusimudzira vaimbi.
Mukoma wemushakabvu, VaMartin Tondhlana, vaudza Studio 7 kuti mhuri yavo yarasikirwa zvikuru sezvo Mr. CT aive munhu aifarira basa rake, kudzidzisa vamwe pamwe nekuriritira mhuri yake.
Mumwe akashanda semutori wenhau panguva iyo aTondhlana aive kuZBC, Ray Moyo, anoti aifarira zvirongwa zvaiitwa naTondhlana uye aive munhu aigona basa rake.
Tondhlana, uyo aive mukoma wemupepeti webepanhau reThe Observer, Banarbas Tondhlana, akazosiya basa rekushamarara ndokutanga mabhizimisi ake izvo akazoshaya achiita muJohannesburg, South Africa.
Tondlana akshaya mushure mekunetsekana nechirwere cheshuga, uye asiya vana vapfumbamwe.
Makundano eCastle Lager Premier Soccer League ave kupinda musvondo repiri maziso ese ari pamurairidzi weDynamos, Paulo Jorge Silva, uyo akonzera mutauro wakanyanya munyika.
Kochii chiri kuitika kuDenamo Dembare?
Vamwe vatsigiri veDynamos vatove kusheedzera kuti Silva ngaasiiswe basa mushure mekuzvamburwa kwakaitwa chikwata ichi neChicken Inn svondo rapera.
Kunyunyuta uku kunogona kuwedzera kana chikwata ichi chikakundwa nemusi weMugovera apo chiri kusangana neTriangle iyo iri kurairidzwa naDavid Mandigora uyo akadzingwa basa kuDynamos mwaka wapera.
Triangle yakakunda Harare City 1-0 mumutambo wayo wekutanga.
Vatungamiri veDynamos vakapa Silva mitambo mina kuti akunde vachiti ivo akatadza anosiiswa basa.
Sachigaro weDynamos, VaKennny Mubaiwa, vanoti ivo zviri mugwara reDynamos kuti murairidzi akatadza basa anodzingwa.
Asi mumwe mutsigiri wechikwata ichi, VaSmart Nyaguse, vanoti Dembare inofanira kupa Silva nguva yekuita basa rake sezvo pari zvino mitambo ichangotanga.
VaNyaguse vanoti sezvo uyu uri mutambo wechipiri mwaka uno havasi kutarisira zvakawanda asi kungotora mapoinzi chete kunyange hazvo zvikasave nemutsindo.
Asi mutambo uri kunyanyotaurwa nezvawo ndeuyo uri kuBarbourfields Stadium pakati pezvikwata zviri kubhebha moto cheHighlanders neche FC Platinum.
Zvikwata zviviri izvi zvakakunda mumitambo yazvo yekutanga, Highlanders yakarakasha Hwange 3-0 panguva imwe cheteyo FC Platinum yakadambura Tsholotsho Pirates 2-1.
Mutsigiri weHighlanders, VaProsper Musiyazviriyo, vanoti Highlanders iri kutora mapoinzi matatu mumutambo uyu.
Chikwata chemaGreen Machine cheCaps United chakananga kuNgezi Platinum Stars uko chinemutoro wakaoma.
Zvikwata zviviri izvi zvakakunda nezvibodzwa 3-0 svondo rapera, Ngezi Platinum Stars ichi dambura Mutare City ukuwo Caps United ichirova Chapungu.
Zvikwata zvakarohwawo nema 3-0 svondo rapera cheHwange neche Chapungu zvirikusanganawo zvekare muAscot Stadium neMugovera.
Zvikwata zvemuBulawayo zviviri cheBulawayo City chirikudamburana nechikwa cheTsholotsho Pirates. Bulawayo City yakatora poindi imwechete mumutambo wavo wesvondo rapera apo Tsholotsho Pirates yakakunndwa neFC Platinum.
Totarisa mumutambo weRugby.
Chikwata chenyika chemaSevens chemaCheetahs chiri kuHong Kong uko chiri kurwira kupinda mugungano rakakosha neHSBC World Series umo mune zvikwata zviviri chete zvemuAfrica, South Africa neKenya.
Chikwata chemaCheetahs chirimugungano rimwechete neGermany, Hong Kong pamwe nemaCayman Islands, gungano iro murairidzi wechikwa ichiBrighton Chivandire anoti harina kunyanyooma.
Chikwata chichapedza chiripamusoro mugungano iri ndicho chinoenderera mberi mumakundano aya.
Chikwata chimwe chete pazvikwata zvisere zvirikukwidza ndicho chinopinda muHSBC World Series.
Vanhu makumi mana nevashanu pavanhu makumi mapfumbamwe nevasere vakafa mutsaona yemvura yakakonzerwa nedutumupengo Cyclone Idai, vanonzi vavigwa kusvika pari zvino kuChimanimani, mudunhu reManicaland.
Mumiriri wedunhu reManicaland muparamende pasi pehurongwa hweProportional Representation, Amai Lynnette Karenyi veMDC, vanoti vanhu makumi mana vakavigwa neMuvhuro mumusha unogara veruzhinji weNgangu muChimanimani, uye vamwe vehukama vachiri kuedza kutakura mitumbi yehama dzavo kunoichengetedza kumisha yavo.
Amai Karenyi vanoti dunhu reChimanimani East ndiro rakanyanya kurasikirwa nevanhu, sezvo vakawanda vevakashaya vaive vagari vemo.
Vanoti huwandu hwevanhu vakashaya mutsaona iyi hunogona kudarika huri kuziviswa nehurumende sezvo mimwe mitumbi iri kunzi iri kuonekwa ichieredzwa nemvura munzizi.
Amai Karenyi vanotiwo vakaziviswawo nemumwe ishe wekuMozambique kuti kune mimwe mitumbi yakawanikwako inofungidzirwa kuti ndeye zvizvarwa zveZimbabwe.
Vanoti dunhu ravo riri kukumbira rubatsiro rwekuti vakwanise kuviga vakashaya vose, uye mishonga yekurapa vakakuwara, pamwe chete nechikafu chekupa vakaparadzirwa misha yavo.
Mutungamiri weMDC, VaMorgan Tsvangirai, vashaya kuSouth Africa neChitatu mushure mekurwara kwenguva yakareba nechirwere chegomarara.
Mutevedzeri waVaTsvangirai, VaElias Mudzuri, vabvuma kuStudio7 kuti ichokwadi kuti mutangamiri webato ashaya.
VaMudzuri ndivo vakanzi vanotaura nezvehurwere hwaVaTsvangirai vakamirira bato.
Izvi zvatsinhirwawo nehama yepedyo yaVaTsvangirai iyo yati haikwanisi kutaura zvakawanda panguva ino.
VaMudzuri vati bato ravo rarasikirwa zvikuru nekushaya kwaVaTsvangirai.
VaTsvangirai, avo vakamboita mutungamiri wehurumende munguva yehurumende yemubatanidzwa pamwe nebato reZanu PF, vange vave nemakore makumi matanhatu nematanhatu ekuberekwa.
VaTsvangirai vashaya panguva iyi mubato ravo muine makakatanwa ekuti ndiyani akafanobata chigaro chemutungamiri webato iri pakati paVaNelson Chamisa naVaElias Mudzuri.
MDC iri kuita musangano wechimbi chimbi neChina muHarare wekuzeya makakatanwa ari mubato iri.
Vachinyora munganonyorwa yehupenyu hwaVaTsvangirai inonzi “Morgan Tsvangirai: At the Deep End, vaimbova mutauriri wavo, muchakabvu William Bango vakati VaTsvangirai vakaberekwa musi wa 10 Kurume 1952 kuGutu.
Baba vavo, VaDzingirai Chibwe Tsvangirai, vainge vari mugari wekumaruwa uye vachiveza uye mai wavo vainzi Lydia Tsvangirai.
VaTsvangirai ndivo vainge vari dangwe pavana vapfumbamwe.
Kunyangwe hazvo vanhu vakawanda vasingadi kutaura nezvehurwere hwavo zvikuru zvirwere zvakaita segomarara, VaTsvangirai vakaudza Studio7 kuti vakabuda pachena nekuti vaida kuti mhuri yeZimbabwe inzwisise nezvechirwere chegomarara.
VaTsvangirai vakatanga nyaya dzekumirira vashandi kumugodhi weTrojan Nickel Mine uko vakaenda kunoshanda pamichina kana kuti plant operator mushure mekumboshanda pafekitari imwe vachiita basa rekutsvaira.
Panguva yavo kuTrojan Mine, Vatsvangirai vakatanga kufarira kodzero dzevashandi vakasarudzwa kuita mutevedzeri wemutungamiri weZimbabwe Associated Mine Workers Union.
Mushure memakore matatu vakabva vasarudzwa kuita munyori mukuru weZimbabwe Congress of Trade Unions.
Mumakore anosvika gumi akatevera, VaTsvangirai nevamwe vakaita samuchakabvu Gibson Sibanda vakazoshanda zvakasimba kuti ZCTU iite mutsindo munyika yose ichipikisa zvimwe zvaiitwa nehurumende yaVaMugabe zvaitsikirira kodzero dzemushandi.
Vakatungamira kuratidzirwa kwakaitwa mumakore a1997 kusvika muna 1998, vakatungamira kuratidzira kunotyisa kwakaitwa nevashandi nyika yose vachiratidza kusafara nemamiriro ehupfumi munyika.
VaTsvangirai vakazosiya chigaro chekuva munyori mukuru muZCTU muna 1999 vopinda munyaya dzezvematongerwo enyika.
Kuumbwa kweMDC muna 1999
Vakabatanawo nemamwe masangano munyika kuti varwire kodzero dzevanhu zvakapa kuti vazoguma vaumba bato rinopikisa reMovement for Democratic Change muna 1999 vachitsigirwa neZCTU nesangano revadzidzi reZINASU nemamwe akawanda munyika.
VaTsvangirai ndivo vange vachitungamira bato reMDC kubva zvarakaumbwa. Vakakwikwidza musarudzo dzemuna
VaTsvangirai vakamboitawo sachigaro weNational Constitutional Assembly sasachigaro weTaskforce yesangano iri. Vakashanda nevamwe musangano iri vakaita saMuzvinafundo Lovemore Madhuku, Welshman Ncube, Everjoice Win, Brian Kagoro, Tendai Biti and Priscilla Misihairabwi.
NCA yakakunda hurumende yaVaMugabe musarudzo dzereferendum yebumbiro remutemo yakaitwa muna 2000.
VaTsvangirai vaigarawo vachisungwa nekupomerwa mhosva huru dzaigona kuti vatongerwe rufu kana kuti treason.
Muna 2001 vakasungwa vakapomerwa mhosva iyi pasi pemutemo weLaw and order Maitaninace Act vachinzi vaida kukurudzira vanhu kuti vapandukire nekupidigura hurumende yaVaMugabe nechisimba.
Nyanzvi munyaya dzezvematongerwo enyika dzinoti vaipomerwa mhosva iyi nehurumende yaVaMugabe kuti vasakwikwidze musarudzo dzemuna 2002.
VaTsvangirai vakapinda musarudzo idzi asi havana kutambira zvakabuda vachiti dzakabirirwa uye dzaive nemhirizhonga inotyisa.
Nyika dzakaita seAmerica neBritain dzakabva dzatemera VaMugabe nevamwe vavo zvirango. VaTsvangirai vakasungwawo kakawanda vachipomerwa mhosva yekuda kupidigura VaMugabe iyi asi vachingochenurwa nedare.
Muna 2005 mushure mekunetsana nevaive munyori mukuru webato ravo VaWelshman Ncube, bato reMDC rakapatsanuka kekutanga.
Muhurukuro dzakawanda VaTsvangirai vakati kupatsanuka kwebato uku kwakavarwadza zvikuru.
Musi wa11 Kurume muna 2007, Vatsvangirai nevamwe vatungamiri vebato ravo vakaita saVatendai Biti nasachigaro weNCA VaLovemore Madhuku vakarohwa zvakaipisisa vari muhusungwa apo vaienda kuhurongwa hwekunonamatira nyika kuHighfield.
Muna 2008 Zimbabwe yakaita sarudzo dzakaonekwa sedzakachena nenyika dzakawanda zvakapa kuti bato reMDC rikunde Zanu-PF musarudzo dzenhengo dzedare reparamende.
Asi musarudzo yemutungamiri wenyika VaTsvangirai vakanzi vainge vatadza kusvika mavhoti aidiwa kunyange vainge vakunda VaMugabe.
Nekudaro pakanzi paitwe sarudzo yepiri yemutungamiri wenyika kana kuti election run-off. Sarudzo yepiri iri haina kuzoitwa nenyaya yemhirizhonga yakaona vatsigiri vakawanda vaVaTsvangirai vachirasikirwa nehupenyu zvakapa kuti vabude mukukwikwidza sarudzo yacho.
Hurumende yemubatanidzwa
Vaimbova mutungamiri weSouth Africa, VaThabo Mbeki, ndivo vakave mutongi gava weSADC pagakava reZimbabwe kukazoguma kwaumbwa hurumende yemubatanidzwa muna 2009 VaTsvangirai vari mutungamiri wehurumende, VaMugabe vachiramba vari mutungamiri wenyika.
Hurumende yemubatanidzwa yakasvika kwamvura yacheka makumbo muna 2013.
VaTsvangirai vakashanyirawo nyika dzakawanda panguva iyi vachitambirwa segamba. Vakapihwawo mibayiro yakawanda kusanganisira kudomwa mumakwikwi eNobel Peace Prize. MaUniversity maviri ekuSouth Korea akavapawo ruremekedzo rwedoctorate.
VaTsvangirai vasiya vana vanomwe uye mudzimai, Elizabeth Macheka Tsvangirai, mudzimai wavo wekutanga, Amai Susan Tsvangirai kwemakore aidarika makumi matatu nerimwe, akashaya munjodzi yemumugwagwa muna 2009.
VaTsvangirai vakasara vakuvara mutsaona iyi.
Vagari vemumaguta nemadhorobha, pamwe nenyanzvi vanoti nyaya yekuti vanhu vanoramba vachibatwa nezvirwere zvemanyoka zvakaita setyphoid nekorera zvinoratidza kuti hurumende nemakunzuru hazvisi kushandisa mari zvine mwero kwenguva yakareba.
Hurumende ine mutemo unoti makanzuru anofanirwa kushandisa zvikamu makumi manomwe kubva muzana zvemabhajeti awo kuita mabasa akaita sekuwanisa vanhu mvura yakachena nekutakura marara uye zvikamu makumi matatu kubva muzana semari yemihoro.
Asi izvi handizvo zviri kuitika sezvo makanzuru mazhinji munyika ave kutotambirisa mari yakakwira kudarika makambani anoshanda akazvimirira.
Semuenzaniso, mukoti wemukanzuru yeHarare anotambira zviuru zviviri nemazana mashanu emadhora asi mukoti anoshandira hurumebde achitambira mazana mashanu emadhora.
Vaimbove meya VeHarare, VaBenard Manyenyeni, vanoti nyaya yemihoro yevashandi ndiyo yauraya kanzuru yeHarare.
VaManyenyeni vanoti kanzuru iyi haigoni kuita basa rayo nekuda kwenyaya iyi.
Mukuru werimwe remasangano anomirira vagari vemuHarare, reHarare Resident Trust, VaPrecious Shumba, vaudza Studio7 kuti hurumende inofanira kumisa zvese izvi yowona kuti mari yemvura yashandiswa mabasa emvura.
Vanotiwo nyaya yehuwori mukanzuru ndiyo iri kuita makanzuru aya atadze kutakura marara nekupa vanhu mvura yakachena izvo zvinokonzera kuwanda kwetsvina nezvirwere zvemudumbu.
VaManyenyeni vanotiwo nyaya yekuti hurumende, vagari nemakambani havasi kubhadhara mitero inoomeserawo kunzuru nekuitadzisa kuita mabasa ayo zvinozopedzisira zvakonzera zvirwere zvakaita sekorera.
Mutauriri wekanzuru, VaMichael Chideme, vanoti havadi kuti vagari vabatwe nezvirwere, uye zvakakosha kuti vanhu vabhadhare mitero kuitira kuti kanzuru ikwanise kuivaitira zvese zvakaita sekuvapa mvura yakachena.
MuHarare nemamwe madhorobha vanhu vanogara vakabatwa nezvirwere zvinokonzerwa netsvina nekushaikwa kwemvura yakachena nekusatakurwa kwemarara.
Iko zvino pane vanhu makumi mana nemapfumbabwe vafana nechirwere korera uye hurumende yave kuita chipata pata chekutsvaga rubatsiro kuti ikwanise kurapa nekumisa kupararira kwechirwere.
Mukuru wezvirwere zvekutapurirana mubazi rezvehutano, Dr Portia Manangazira, vanoti zvirwere zvekorera netyphoid zvave kunetsa kurapika zvopa kuti vape vanhu nhomba kuti vasatapurirwe chirwere ichi.
VaManyenyeni nenyanzvi munyaya dzehupfumi, VaMasimba Manyanya, vanoti mafambisirwe ari kuitwa hurumende handiwo vachiti nyika haingararame nekupemha.
Vanoti hurumende nemakanzuru vanofanira kugara vaine mari parutivi yekubatsira kana pachange paita dambudziko rakaita sekorera.
Tsvagiridzo ichangobva mukuitwa neUniversity of Zimbabwe, inoratidzawo kuti zvirango zvakatemerwa Zimbabwe zvakakanganisawo zvikuru mabasa ezvehutano munyika.
Zvakabuda mutsvakiridzo iyi, iyo yakaitirwa bazi rezvedzidzo yepamusoro neUniversity of Zimbabwe, zvinoratidza kuti mari yerubatsiro kunyika nemakanzuru munyika yakadzikira nekuda kwezvirango uye kuti mitengo yezvinhu nemabasa yakakwirawo zvakanyanya.
Tsvagiridzo iyi inotiwo hurumende nemakanzuru vanofanira kutsvaga nzira dzekukunganidza mari muno kwete kumirira vekunze.
Nyika dzakawanda nemasangano ekunze nemakambani akazvimira ndivo vari kubatsira zvakanyanya mukurwisana nekokera pamwe nekubatsira makanzuru kuita mabasa ekuwanisa vanhu mvura pamwe nekutakura marara.
Bazi rezvedzidzo rinoti pane zvikoro zvakawanda zvehurumende nezvimwe zvakazvimirira zvoga zvaisa zvikumbiro zvekuti zvikwidze mari dzinobhadharwa nevana muzvikoro kutanga gore rinouya.
Zvikoro zvizhinji zvehurumende zviri kuda kuwedzera mari dzedzidzo nemitero nemadhora ari pakati pemakumi matatu nemakumi mashanu pamari iri kubvisa kare.
Gurukota rezvedzidzo, Va David Coltart, vanoti bazi ravo riri kutarisisa nyaya idzi.
Vatiwo panyaya yemari yechikoro, vanotarisira kuti zvikoro zvitange zvawirirana nevabereki vasati vakwidza zvikumbiro zvavo kubazi ravo.
Vakafanobata chinzvimbo chemunyori webazi redzidzo, Amai Elizabeth Marunda, vanoti bazi ravo richiri kuongorora kuti zvikumbiro izvi zvotambirwa here kana kuti kwete.
Bazi redzidzo riri kutizve zvikoro hazvifaniri kuti vana vari kutsvaga nzvimbo dze form one vabhadhriswe mari yakawanda yekunyora bvunzo yekutsvaga nzvimbo nekuti vari kubira vabereki.
Pfungwa yekuda kukwidza mari idzi inonzi iri kutsamwisa vabereki vazhinji. Mumwe mubereki ava muHarare, Va Friday Tendai, vanoti havasi kufara nenyaya yekukwidzwa kwemari idzi nokuti vanhu havasi kutambiriswa mari dzakawanda.
Kunyange hazvo ndege yeEthiopian Airlines yakadonha neSvondo mangwanani ikauraya vanhu vose vaive mundege iyi, vamwe vanoshandisa ndege idzi pavanenge vachishanya kuAfrica vachibva kuAmerica vanoti vacharamba havo vachishandisa ndege dzeEthiopian Airlines sezvo iri nani pane dzimwe ndege dzavanomboshandisa.
Chizvarwa cheZimbabwe chiri muCalifornia, Doctor Angela Gapa, vanoti mubasa ravo ravanoita vanoona Ethiopian Airlines iri nyore kushandisa.
Doctor Gapa vanoti ndege zhinji dzinobva kuLos Angeles, muCalifornia dzichienda kuAfrica dzinoshandisa nzira refu dzinoita kuti munhu upedze munguva yakareba usati wasvika kwauri kuenda.
Semuenzaniso, Doctor Gapa vanoti kana vachienda kuZimbabwe vanogona kutora ndege yeEthiopian Airlines inovasvitsa muAddis Ababa, vozotora imwe ndege inoenda kuHarare mushure mekumira muEthiopia kwenguva pfupi.
Doctor Gapa vanoti kana vakashandisa dzimwe ndege, vanotanga vaenda kuEurope uko vanosvika mangwanani vopedza zuva rese vakamirira ndege yemanheru kuti vaende kuZimbabwe.
Ndege yeEthiopian Airlines Flight 302 yakaita tsaona mangwanani eSvondo maminetsi mashoma ichangosimuka muEthiopia ichienda kuNairobi, kuKenya, vanhu vose vaive mundege iyi vakafa.
Tsaona iyi ndeye chipiri kuitika kumhando yeBoing 737 Max 8, zvichitevera imwe tsaona yakaitika mwedzi mitanhatu yapfuura pedyo neIndonesia, vanhu vose vaive mundege iyi zana nemakumi masere nevapfumbamwe vakafa.
Mhando yeBoing 737 Max 8 inonzi ndiyo iri kufarirwa zvakanyanya nemambani endege, zvekuti pane dzimwe ndege itsva zviuru zvishanu dzakatomirirwa nemakambani endege kuti vadzishandise.
Ndege yemhando iyi yakatanga kushandiswa muna 2017.
Zvichitevera tsaona iyi, makambani endege emuAmerica anoti Southwest Airlines, Air Canada neUnited Airlines, anoti acharamba achishandisa ngege dzemhando iyi, asi China inonzi yambomisa kushandisa ndege dzayo makumi mapfumbamwe nenhanhatu dzemhando iyi.
Dembare yaunganidza vatambi vakawanda vechidiki vasina mukurumbira avo murairidzi wavo, Lloyd Chigove, ane chivimbo chakasimba kuti vachamubatsira mwaka uno wenhabvu.
Chigove anoti ari kuda kurasa tsika yekuti vatambi vamwe chetevo ndivo vanenge vachingofamba kubva kune chimwe chikwata vachienda kune chimwe panguva yezororo yemitambo achiti iye ari kuda kuunza vatambi vatsva mudariro.
Dembare ichange zvekare ichiratidza vatambi vaviri vakabva kunze kwenyika, Ngandu Mankala na Diamon Onedika Katako avo vakabva kuDemocratic Republic of Congo.
Asi Chigove atsvagawo vamwe vatambi vane mazita munhabvu yemuZimbabwe kusanganisira Edward Sadomba uyo aitamba kuSudan, Archierford Gutu aive kuSweden, Kudzanai Dhembere uyo Dembare yakatenga kuHarare City, Edward Mhungu kubva kuHerentals, na Kudzai Chideu uyo aitambira Chicken Inn mwaka wapera.
Mumwe muteveri wechikwata ichi, VaBatai Kwayedza, vanoti pavakapedisira kuona chikwata chavo chaitonyadzisa zvekuti vari kuda kuti Chigove agadzirise zvavakaona mwaka wapera.
Asi VaKwayedza vachaona chikwata cheDembare chakasiyana zvikuru nechemwaka wapera sezvo Chigove atsiva vatambi vakaenda kune zvimwe zvikwata nevechidiki vakaita sa Munya Kawadza, Emmanuel Jalayi, Rodwell Mhlanga, Jerome Nyatenge, joseph Mutembedza, Tanaka Chiengeta Munyaradzi Chipo, Tatenda Hapazari, Tafadwa Ngwena, nevamwe vakadaro.
Mwaka wapera Dynamos yakatatarika zvikuru ndokupedza iri pachinhanho chegumi asi mumwe muteveri wechikwata ichi, VaMoses Mukanda, vanoti mukombe ndewavo gore rino.
Chigove pachake ari kutarisira kufadza chaunga chinotevera chikwata ichi icho anoti chave kudarika mamiriyoni manomwe.
Asi Chigove anofanira kuyambirwa kuti pasina zvibodzwa nemikombe, kuDynamos hakugarike.
Nhengo dzeparamende dzashatirwa mushure mekunge sangano reZimbabwe Football Association (ZIFA) nekanzuru yeBulawayo vatadza kunopa humbowo kudare mushure mekunge sangano rezvenhabvu muAfrica reConfederation of African Football (CAF) rati nhandare dzese dzemuZimbabwe hadzikodzeri kutambirwa nhabvu.
Nhengo dzekomiti inoona nezvevechidiki nemutambo dzaratidza kusafara nekuita kweZIFA dzichiti hazvishamisi kuti mutambo wenhabvu wasvika pauri munyika nekuti ZIFA haikoshesi basa rayo pamwe nedare reparamende.
Imwe nhengo yekomiti iyi, Muzvare Tatenda Mavetera veZanu PF, vati danho reCAF rakabata vakawanda nevatsigiri venhabvu munyika uye kana ZIFA isingakoshesi izvi, zvinoreva kuti haina hany’a nenhabvu.
VaOmega Sibanda veZanu PF varatidzawo kusafara nekuita kweZIFA nekanzuru yeBulawayo vachiti ndivo vanhu vange vakanyanya kukosha kukomiti yeparamende
VaGift Banda veMDC vatiwo zvange zvakakosha kuti ZIFA ive pamusangano wanhasi sezvo iri iyo inotaura neCAF ichizozivisa vamwe vese zvinenge zvabva kuCAF.
Vachipa humbowo pamusoro penyaya iyi, vakafanobata chinzvimbo chemunyori mubazi rezvematunhu, VaJoseph Mhakayaora, vati zvose zvinodiwa neCAF zvingadai zvagadzirwa munhandare yeNational Sports Stadium dai vaipihwa mari nehurumende.
Vati nhandare iyi yakapedzisira kugadziridzwa makore gumi apfuura nemari yakabva kuChina.
Vati gore rapfuura chairo vakaisa bhajeti remamiriyoni mazana maviri nemakumi mana emadhora rekusimudzira National Sports Stadium, asi hapana chakabuda.
Asi vakafanobata chinzvimbo chemunyori mubazi revechidiki nemitambo, VaBenson Martins Dube, vaudza paramende kuti hurumende yakataoudza ZIFA kuti inyorere kuCAF ichiikoka kuti izoongorora zvakare National Sports Stadium neBarbourfields sezvo nhandare idzi dziri kugadziriswa.
Vati hurumende iri kushandisa mamiriyoni makumi matatu nematatu ekugadzirisa nhandare idzi uye vati vanovimba kuti dzichange dzapera kugadziriswa mukati memazuva gumi nemana ari kuetevera.
Zvichakadai, CAF yanyorera ZIFA ichiramba chikumbiro chekuti iongorore zvakare nhandare idzi ikati inoda kuti Zimbabwe idome nhandare iri kunze kweZimbabwe yainoda kutambira mutambo weZimbabwe neAlgeria.
Mutauriri ZIFA, VaXolisani Gwesela, vaudza Studio 7 kuti hongu vatambira gwaro iri kubva kuCAF mushure mekunyorera sangano iri neMuvhuro.
VaGwesela vatiwo vatadza kuenda paramende nhasi sezvo vange vakabatikana uye vakanyorera kuparamende neChitatu vachiti musangano wanhasi uendeswe mberi.
Mutungamiri weSouth Africa, VaCyril Ramaposa, vakumbira ruregerero kuvanhu vanga vari kuNational Sports Stadium pamusoro pemhirizhonga iri kuita kunyika kwavo vachiti vane hurombo nezvakaitika sezvo zvisingaenderane nezvinhu zvaidiwa nevaimbove mutungamiri wenyika, VaRobert Mugabe, pamwe nevamwe vatungamiri vakaita saVaNelson Mandela.
Vachitaura kuNational Sports Stadium mushure mekusveveredzwa nevanhu, VaRamaposa vati zvakaitika kunyika kwavo hazvina kunaka uye hazvisi zvinhu zvakarwirwa nevatungamiriri vakaita saVaMugabe.
VaRamaphosa vati South Africa inyika isingavenge zvizvarwa zvedzimwe nyika dzemuAfrica vachiti nyika idzi dzakabatsira South Africa apo yaive panguva yakaoma.
Veruzhinji vazofarira mashoko aVaRamaphosa mushure mekunge vakumbira ruregerero nekuda kwemhirizhonga iri kuitika kuSouth Africa.
VaCris Mutsvanga ndemumwe weavo vafara chose nekuda kwezvaitwa naVaRamaphosa.
Munyori mubazi rezvekuburitswa kwemashoko, VaNick Mangwana, vaudza Studio 7 kuti vanokudza zvikuru zvaitwa naVaRamaposa.
VaRamaphosa, mumwe wevatungamiri venyika dzemuAfrica vanga vari kuNational Sports Stadium.
Mutungamiri weKenya, VaUhuru Kenyatta, varumbidza VaMugabe nebasa guru ravakaita pakusungura Zimbabwe neAfrica.
Vamwe vanga vari pahurongwa uhu vanosanganisira vaimbovc mutungamiri weGhana, VaJerry Rawlings, VaKenneth Kaunda vekuZambia, VaOluseguni Obassanjo vekuNigeria nevamwe.
Mutumbi waVaMugabe unotarisirwa kuenda kumusha kwavo kwaZvimba mangwana uye ndivo gamba rezana nemakumi matatu neshanu richaradzikwa paNational Heroes Acre, asi zuva richaitwa izvi harisati razivikanwa.
Pane magamba gumi nemaviri echidzimai akaradzikwa paHeroes Acre anosanganisira mukadzi waVaMugabe wekutanga, Amai Sally Heyfron Mugabe.
Zvichakadai VaMangwana vati VaMugabe vachavigwa muguva repamusoro soro rinonzi Musoleum iro rave kugadzira nehurumende paHeroes Acre.
VaMangwana vati madzishe nemhuri yaVaMugabe vakatotara guva raVaMugabe, uye mutumbi waVaMugabe uchazovigwa muguva iri kana rapera kugadzirwa.
VaMangwana vati ijana remhuri kuchengeta mutumbi apo guva raVaMugabe rinenge richigadzirwa.
VaMangwana vati hurumende ndiyo ichabhadhara zvese zvichaitwa pakugadzirisa guva raVaMugabe.
Nyanzvi munyaya dzekuchengeta zvitunha dzinoti zvinokosha madhora ekuAmerica makumi mashanu kana kudarika kuchengeta chitunha pazuva.
Imwe nyanzvi yezvehutano hwepfungwa inoti zvakakosha chose kuti vanhu vane dambudziko rehutano hwepfungwa vapiwe rutsigiro nevanhu vari pedyo navo kuitira kuvabatsira kuti vakwanise kurarama munharaunda dzavagere.
Doctor William Guri, avo vanoshanda neboka rezvehutano hwepfungwa kuvana vadiki kuBritain, vanoti basa ravo ndere kupa rutsigiro muzvikoro, kuvana, kuvadzidzisi nekuvabereki, nechinangwa chekuti vana vakwanise kuwana rutsigiro vachiri vadiki kuitira kuti vazokura vakasimba muhutano hwavo hwepfungwa.
Doctor Guri vanoti basa rehutano hwepfungwa rinogona kuonekwa nevamwe sebasa risina kukosha, asi ibasa rakaskosha kwazvo rinofanirwa kutsigirwa nedzihurumende pamwe neveruzhinji.
Vanoti pane zvakawanda zvinokonzera kuti munhu arware nepfungwa, zvinosanganisira kuomerwa nehupenyu, hurwere hweshuramatongo hweHIV/AIDS, kana kushaya basa chaiko.
Doctor Guri vanotiwo ongororo dzavari kusanganawo nadzo dziri kuratidza kuti chirwere chiriko iye zvino ichi che Covid-19, chiri kukonzerawo zvakare kuti vanhu vakanganiswe hutano hwepfungwa kuburikidza nekugara vanhu vakavharirwa mudzimba vasingasangane nevamwe kungava kumabasa, kunzvimbo dzekudyira, kana kumitambo.
Vanotiwo murwere weCovid-19 kana akasashanyirwa kuchipatara nehama neshamwari, anogona kukanganisika pfungwa zvakare.
Zvizvarwa zveku China zvinomwe zvakapihwa mukana wekubvisa mari yechibatiso kuitira kuti zvitongwe zvichibva kumba, zvichiri mu remand prison sezvo magwaro azvo asati apera kugadzirwa.
Vasungwa ava, avo vakasungwa ku Victoria Falls gore rapera mushure mekuwanikwa vaine zvidimbu zvenyanga dzechipemberere dzinorema makirogiramu makumi maviri, vakanzi vabhadhare zviuru zvishanu pamunhu zvemadhora ema RTGS.
Vakanziwo vazvipire kumapurisa epa Victoria Falls katatu pazuva, uye kuisa mapasipoti avo mumaoko amabharani wematare.
Gweta riri kumirira vasungwa ava, Va Givemore Muvhiringi, vati vachiri kugadzirisa magwaro ekuti varume veku China ava vaburitswe muhusungwa neMugovera.
Va Muvhiringi vati vasungwa ava vari kutarisirwa kumira zvakare pamberi pedare nemusi weMuvhuro, sezvinodiwa nemutemo, kunyange hazvo vachange vachibva kudzimba dzavo.
Komiti yakaumbwa negurukota rezvematunhu, Va July Moyo, kuitira kuti iferefeta huori hunonzi huri kuitwa nemakanzura eguta reMarondera, yakatanga kuita basa rayo nemusi weMuvhuro.
Komiti iyi yakatambirwa zviri pamutemo muguta iri nameya weguta reMarondera, VaChengetai Murova.
Komiti iyi iri kutarisirwa kupedza basa rayo rekuferefeta makanzura eMarondera nemusi weChishanu.
Studio7 haina kukwanisa kubata VaMoyo kuti tinzwe divi rebazi ravo panyaya iyi, asi mutevedzeri wegurukota rezvekutongwa kwematunhu, Amai Marian Chombo, vakaudza Studio7 pakabuda runyerekupe rwekuti hurumende iri kuronga kuferefeta makanzura eMarondera kuti komiti iyi yakaumbwa mushure mekunge vagari vekuMarondera vanyorera bazi ravo vachigunun’una nehuori hwavanoti huri kuitwa mukanzuru yeguta guru redunhu reMashonaland East.
Amai Chombo vakatiwo hachisi chokwadi kuti hurumende yeZanu PF yakanangana nekuda kubvisa makanzura eMDC anotonga maguta ose ari munyika.
Asi VaMurova vanoti kunyange hazvo kanzuru yavo isina huori hwairi kuita, chinovanetsa ndechekuti hurumende inongoda kuferefeta chete makanzuru ari pasi peMDC.
VaMurova vanoti vachashanda nekomiti iyi sezvinodiwa nemutemo sezvo kanzuru yavo isina zvairi kuvanza.
Munyori wezvekutongwa kwematunhu muMDC inotungamirwa naVaNelson Chamisa, Engineer Elias Mudzuri, vanoti hurumende haina kuvazivisa nezvekuda kwayo kuferefeta kanzuru iri pasi peMDC.
VaMudzuri vanoti havana chivimbo chekuti hurumende iri kuita izvi mune rakanaka sezvo iri garoziva kuti hurumende yeZanu PF yagara ichibvongodza pamwe nekupindira mumashandiro akanaka anenge achiitwa nebato ravo.
VaMudzuri, avo vakava meya weMDC wekutanga muguta reHarare, vanoti kana hurumende iri kufungidzira kuti makanzuru eMDC ari kuita zvehuori, inofanirwa kusiya Zimbabwe Anti Corruption Commission, Zaac, ichiita basa rayo rekuferefeta huroyi pamwe nekusunga vanenge vabatwa nemhosva.
“Zaac ndizvo zvayakaummbirwa kuti isunge vanoita zvehuori, saka handioni chinangwa chekuumbira komiti yekuti iferefete kanzuru iri pasi peMDC. Hazviratidzi zvakanaka kuti rimwe bato riti riri kuongorora rimwe bato,” vadaro VaMudzuri.
Sangano rinomirira varairidzi vekumaruwa, reAmalgamated Rural Teachers’ Union of Zimbabwe, ARTUZ, rinoti varairidzi vakawanda pamwe nevamwe vashandi vehurumende vachakundikana kunge vaendesa zvinokwanisa kuti vazivikanwe sevashandi vehurumende kana kuti biometrics pachapera nguva yatarwa nehurumende.
ARTUZ inoti izvi zviri kukonzerwa nekushaya kwevashandi vakawanda mari dzekufambisa kuenda kumahofisi ari kunyoresa vanhu.
Mutungamiri weARTUZ VaObert Masaraure vanoti gore rapera, sangano ravo rakanga rakumbira kuhurumende kuti iise vashandi vanopinda muzvikoro ichitora humbowo hwemunhu uhwu, asi hurumende chayakangoita kuwedzera nguva yechirongwa ichi.
Bepanhau reHerald rinoti gwaro rakanyorwa nemunyori mubazi rezvevashandi nemabasa, VaJonathan Wutawunashe richienda kuvashandi vehurumende vese, rakatara musi wa 28 mwedzi uno waKukadzi sezuva rekupedzisira kuti vashandi vese vehurumende vange vanyoresa.
Gwaro iri rinonzi riri kuti anenge asina kunyoresa zvakare pasi pechirongwa ichi haazokwanisa kuramba achitambiriswa muhoro wake. Hatina kukwanisa kunzwa divi rehurumende pachikumbiro chekuti iise vashandi muzvikoro vanonyora varairidzi.
Kusawirirana pakati pemutambi Christian Ntouba Joel Epoupa nechikwata chake cheDynamos kunonzi nevakawanda kwave kupa kuti chikwata ichi chirambe chichitatarika mumakwikwi eCastle Premier Soccer League. Asi ikozvino ave kutarisirwa kudzoka kuzotambira chikwata ichi.
Nemusi weSvondo, kambani iri kutsigira Dynamos yeNetOne nevakuru vechikwata ichi vakazivisa kuti Epoupa uyo ange ari kuramba kutambira chikwata ichi achiti haana kupihwa mari dzake ainge apihwa zvekuti vari kushamisika kuti sei asiri kutamba nhabvu.
Asi pamusangano uyu, Epoupa namaneja wake Gilbert Sengwe havana kuuya zvopa kuti zvinetse kunzwisisa kuti chii chiri kunetsa.
Apo kunetsana uku kuri kuenderera ,mberi, chikwata cheDynamos chave pachinzvimbo chechipiri kubva pasi pasi mushure mekufamba ndokunoita mangange neZPC Kariba iyo iri pasi pasi pegungano rezvikwata gumi nezvisere reCastle Lager Premier Soccer League.
Dynamos yakaita 0-0 neZPC izvo zvavasiya vaine mapoindi maviri chete kubva mumitambo mishanu uyezve vanwisa zvibodzwa zvitatu chete ivo vakakandwa zvibodzwa zvitanhatu.
Mumwe mutsigiri wechikwata ichi VaMichael Bundo vanoti vari kurwadzikana zvikuru nekutadza kurova ZPC Kariba iyo ine poindi imwe chete chete mugungano rePremier Soccer League iri.
VaBundo vanoti murairidzi wavo Lloyd Mutasa anofanira kugadzirisa chikwata ichi nechimbi chimbi kana achida kubatana nezvikwata zviri pamusoro soro.
Mumusha weDembare uyu matove nemutauro vamwe vatsigiri vechikwata ichi vachishevedzera kuti Mutasa anofanira kusiiswa basa.
Mutasa wacho anoti kana vatungamiri veDynamos vafunga kuti nguva yake yakwana anozvipira kupa vamwe varairidzi mukana.
Asi mumusha weNgezi Platinum Stars hamuna matambudziko kunge ane Dembare mushure mekunge Madamburo yarova Chicken Inn 1-0 ndokuramba iri pamusoro pehurongwa hweCastle Lager Premier Soccer League.
Uyu wave mutambo wechishanu Ngezi Platinum Stars ichikunda mumitambo mishanu yatambwa parizvino mugungano renhabvu yepamusoro iri.
Murairidzi weNgezi Platinum Stars Tonderai Ndiraya anoti chikwata chake chaive chakasimba panzvimbo dzose uye kurova kwavo Chicken Inn iyo yakambotora mukombe weligi uyu muna 2015 munongedzo wekuti chikwata chavo chakasimba.
Chapungu  0  FC Platinum  2
Highlanders  1 Nitchrut  . 0
Caps United  2  Herentals  0
Harare City  2 Bulawayo Chiefs  0
Yadah  1 Triangle 2
Bulawayo City  0 Black Rhinos 1
Shabanie Mine 1  Mutare City Rovers. 1
Zvikwata zvina zviri pamusoro soro ikozvino ndeizvi..
Ngezi Platinum Stars  15 points
FC Platinum 13 points
Highlanders 13 points
Chicken Inn  10 points
Zvikwata zvina zviri pasi pasi ndeizvi…
Chapungu  4 points
Herentals College 4 points
Dynamos  2 points
ZPC Kariba  1 point.
Zvichakadaro, chikwata chenyika chevanhukadzi chemaMighty Warriors chakadambura Namibia 2-0 mumutambo we 2018 Africa Women’s Championships muRufaro Stadium nezuro.
MaMighty Warriors ari kuenderera mberi nemakundano aya 4-0 mushure mekurova chikwata chimwe chetecho 2-0 muWiendhoek, svondo rapera.
Mitambo yeEnglish Premiership yakapera seizvi….
Man City 2 Man U 3
Arsenal 3 Southampton 2
Watford 1 Burnley 2
Brighton 1 Huddersfield 1
Bournemouth 2 Crystal Palace 2
Leicester 1 Newcastle 2
West Brom 1 Swansea 1
Stoke 1 Tottenham 2
Everton 0 Liverpool 0
Mutungamiriri wehurumende, VaMorgan Tsvangirai, vanonzi vakanobvisa mari yekuroora pachivanhu neMuvhuro kumusha kuvabereki vetsvarakadenga yavo, Muzvare Locadia Karimatsenga Tembo.
Zviri kubuda mumapepanhau zvinoratidza kuti Va Tsvangirai vakabvisa mari inodarika makumi matatu ezviuru zvemadhora. Pamusoro pezvo, vanonzi vakabvisawo mombe gumi dzekuroora. Hurongwa hwekuroora pachivanhu hunonzi hwakaitirwa kuChriston Bank, uko kunogara vabereki vemukadzi.
Muzvare Tembo vanonzi vane makore makumi matatu nemapfumbamwe. VaTsvangirai vava nemakore makumi mashanu nemapfumbamwe.
Mudzimai waVaTsvangirai, Susan, akashaya mutsaona yemotokari muna 2009.
Mapepanhau e Daily News ne Herald anoti Va Tsvangirai vakaita zvinodiwa semukwasha pavakaroora.
Mukoma waMuzvare Locadia Tembo, Amai Beater Beatrice Nyamupinga, avo vanova nhengo yeZANU-PF, vanoti ichokwadi kuti munin’ina wavo akaroorwa pachivanhu.
Asi mutauriri waVaTsvangirai, Va Luke Tamborinyoka, varamba kuti Va Tsvangirai vakaroora neMuvhuro vachiti kana VaTsvangirai vava kuroora, nyika yose ichaziviswa.
Vanoongorora zvematongerwe enyika uye vachiita zvidzidzo paWestminster University muLondon, Va Pedzisai Ruhanya, vanoti hazvina kunaka kuti hofisi yaVa Tsvangirai ivige chekwodi kuti VaTsvangirai vakaroora kana zviri kubuda mumapepanhau zviri zvechokwadi.
Munyika maita kukandirana makobvu nematete mushure mekunge rimwe gweta Doctor Alex Magaisa vaburitsa mazita evanhu vanonzi vakapihwa mazidzamatsama emari nebhanga guru renyika reRBZ kuti vatenge zvikwanisiro zvekurima.
Mari yakashandiswa inonzi inosvika zviuru mamiriyoni mazana maviri kana kuti 200 million mumakore ekuma 2007 na 2008.
Kunyangwe hazvo mumakore ose aya vaive gavhuna weRBZ VaGideon Gono vaibuda mumapepanhau akaita seHerald neNewsday vachiti ichi chaive chikwereti, asi neSvondo vange voimba rumwe rwiyo mubepanhau reSunday Mail vachiti ichi chaisava chikwereti asi vanhu ava vakangopihwa mari iyo yave kunzi veruzhinji vabhadhare kuburikidza nemutero mushure mekunge hurumende yatora chikwereti ichi.
Vamwe vakawana mari iyi vanosanganisira mutungamiri wenyika VaEmmerson Mnangagwa vanonzi vakapihwa mari inodarika zviuru mazana mana kana kuti US$400,000.
Hatina kukwanisa kubata mutauriri waVaMnangagwa VaGeorge Charamba kana munyori mukuru mubazi rezvekuburitswa kwemashoko VaNick Mangwana avo tatumira mashoko paWhatsApp avasina kupindura.
Asi vachinyora padandemutande ravo reTwitter VaMangwana varatidza kusafara nekuti Doctor Magaisa vanenge vakatema vakarerekera rimwe divi sezvo vasina kuburitsa mamwe mazita. Asi VaMagaisa vakataura kuti vane zvimwe mugapu mavo zvavachapakura mazuva anotevera.
Vanhu vakawanda vaburitswa mazita inhengo dzeZanu-PF vakawanda vari makurukota vamwe vaive makurukota munguva yevaive mutungamiri wenyika VaRobert Mugabe. Vakuru vemakerereke vanowanzobuda vachitsigirawo bato reZanu-PF nevatongi vematare vakawanda varipowo pavanhu vakapihwa mari iyi.
VaGono, VaTemba Mliswa nhengo yeNorton yakazvimira uye vanomiririra Makonde mudare reparamende VaKindness Paradza havanawo kupindura chikumbiro cheStudio 7 chekutaura navo nezvenyaya iyi sezvo vari kunzi vakapihwawo mari iyi.
Mukuru anoona nezvekuburitswa kwemashoko muZanu-PF VaTafadzwa Mugwadi vavimbisa kutipa divi rebato ravo asi hatina kukwanisa kunzwa kwavari kusvika taenda pamhepo.
Asi Studio 7 yabata VaKudakwashe Bhasikiti avo vati ichi chaive chikwereti uye vakachidzosera.
Pandemutande reTwitter VaBhasikiti nevamwe vange vokandirana makobvu nematete vamwe vachiti ichi chaisava chikwereti zvakapa kuti vamwe vabve vadya magaka mambishi vachiti huori hwanyanya munyika.
Vanokokera mabasa musangano reAnti-Corruption Trust of Southern Africa VaAlois Chaumba vanoti vanhu vose vakapihwa mari ava vanhu vanowana vaisada kana rubatsiro zvikuru mari iyi ichizobhadharwa nevarombo.
Musangano weGlobal Initiative for Responsible Mining, uyo uri kutsvaka kubvumirana kwenyika pasi pose mirairo yekubatwa kwevanhu vanoita basa rekuchera zviwanikwa pamwe chete nenzizi dziri kuparadzwa nekuchera uku, uri kuitwa muguta re Vancouver kuCanada.
Musangano uyu waunganidza varidzi vemakambani emigodhi, masangano anomiririra vashandi ne anorwira kodzero dzevanhu, vatengi vezvicherwa nevamwe vanechekuita nezvezvicherwa kuti vakurukure nekubvumirana nzira nemitemo yakanaka, inochengetedza vanhu vanoita basa rekuchera, vana nenzizi dziri padyo nepanocherwa.
Mukuru weHuman Rights Watch kuchamhembe kwe Africa, VaDewa Mavhinga, avo vari kumusangano uyu, vaudza Studio 7 kuti musangano uyu une basa zvikuru kunyika yakaita se Zimbabwe ine migodhi yakawanda uye ine vanhu vazhinji vanorarama nekuchera zviwanikwa.
VaMavhinga vati chimwe chinhu chikuru chiri kukurukurwa pamusangano uyu, inyaya ye kuchengetedzwa kwevana vanomanikidzwa nenhamo kuchera zviwanikwa kuti vararamise mhuri dzavo. Vati mamwe emakambani ari pamusangano uyu anosanganisa Anglo American, de Beers, Microsoft, Tiffany’s, nemamwe.
Vashandi vaviri veZimbabwe National Parks and Wildlife kana kuti Zimparks vanofungidzirwa kuti vakauraiwa nevanofungidzirwa kuti vanovhima mhuka zvisiri pamitemo vekuZambia nemusi weChipiri.
Vane ruzivo nezvakaitika vanoti vamwe vaviri vanochengetedza mhuka kubva kubazi reZimparks vakaita mahwekwe nevanofungidzirwa vaizvhima zvisiri pamutemo mudhamu reKariba.
Panonzi pakaita kakurwisana apo vanochengetedza mhuka ava vakange voyedza kuendesa vanofungidzirwa kuti vaivhima zvisiri pamutemo ava pakamba yeChanga kuKariba.
Zvinonzi nyaya iyi yakazozivikanwa mushure mekunge chikepe chevanochengetedza mhuka ava chaonekwa chichiyangarara chisina munhu uye chisina injini.
Mutauriri weZimparks VaTinashe Farawo vatenda kuti izvi ndizvo zvakaitika vachiti vashandi vavo vaviri havasikuzivikanwa kwavari parizvino.
VaFarawo vanoti vaendesa nyaya iyi kumapurisa uye kuferefetwa kwekushayikwa uku kuri kuenderera mberi uye vari kushanda pamwechete nevebazi rezvekuchengetedzwa kwemhuka kuZambia.
Hatina kukwanisa kubata mutauriri wemapurisa Assistant Commisioner Paul Nyathi kuti tinzwe divi ravo.
Kubatwa kwevanhu vanovhima zvisiri pamutemo kunonzi kwakanyanya pamuganhu weZimbabwe neZambia. Vanovhima mhuka zvisiri pamutemo munyika mbiri idzi vari kusungwa vachitongwerwa makore akawanda mujeri.
Bazi rinoona nezvemitemo muAmerica, reDepartment of Justice (DOJ), rinoti ongororo yarakaita inoratidza kuti chikoro chepamusoro, cheYale University, chinoita rusarura mukutambira kwacho vadzidzi.
DOJ inoti Yale University inonyima nzvimbo dzechikoro vamwe vadzidzi vechichena vemuAmerica nevamwe vadzidzi vemu America vari vechirudzi cheku Asia.
DOJ inoti ongororo yayo yakatora makore maviri.
Gore rapfuura, dare redzimhosva rakawana chimwe chikoro chepamusoro, Harvard University, chisina mhosva yerusarura mushure mekunge DOJ yaiendesa kumatare edzimhosva nenyaya yerusarura, ichiti vamwe vadzidzi vechichena nevechi Asia vemuAmerica vakange vachishaiswa nzvimbo pachikoro ichi kuchitorwa vemamwe marudzi.
Vanodzidzisa paDeVry University, Muzvinafundo Elliot Masocha, vanoti DOJ iri kutambisa nguva sezvo zvikoro zvepamusoro zvizhinji zvichiita izvi.
Vanoti zvikoro zvepamusoro zvinoita izvi senzira yekuti vadzidzi vavo vazive pamusoro pevanhu nezvenyika dzakasiyanasiyana, kwete zverusarura.
Yale University yakaramba mashoko aya ichiti haina kupiwa nguva yakakwana yekupa DOJ ruzivo rwese pamusoro pemashandiro anoita chikoro ichi kana chichisarudza vadzidzi.
Yale inoti haisi kuzochinja maitiro ayo pamusoro pezvainoti mashoko asina chokwadi uye asina maturo anobva kuDOJ.
Komiti yedare reparamende inoona nezvekufambiswa kwemari nhasi yange ichibvunzurudza bazi rezvehupfumi nemafambisirwo emari apo papuda mashoko ekuti mabhiriyoni akawanda haasi kufambiswa zvakanaka.
Sachigaro wekomiti iyi VaTendai Biti veMDC vange vachitatsurana nemukuru wezvekufambiswa kwemari mubazi rezvemari VaZvinechimwe Ruvinga Churu avo vange vongokakama vachitadza kupindura mibvunzo yekuti sei vakasungirira mari pagumbo rengwe sezvo vange vasingakwanise kutaura kuti ndiyani akapihwa mari yacho zvikuru yainzi yaineda kuchirongwa chekurima kana kuti “command agriculture.”
Hatina kukwanisa kubata VaChuru kana gavhuna weRBZ Doctor John Mangudya kuti tinzwe divi ravo sezvo vange vasiri kudaira nharembozha dzavo.
Sangano rinoona nezvemotokari dzinotakura zvinorema reTransport Operators Association of Zimbabwe,TOAZ, rinoti riri kushushikana zvikuru nevatyairi vari kutakura zvinodhaka, uye rakatosungisa vamwe vatyairi gumi nevashanu pazororo rekisimusi.
Mukuru anoona nezvekufambiswa kwebasa musangano iri, VaJeremiah Maruza, vanoti donzvo ravo nderekuti motokari dzenhengo dzaro dzisashandiswe kutakura zvinodhaka izvo zvinopesana nemitemo yenyika.
VaMaruza, avo vanoti vari kuita chirongwa chekuongorora motokari dzenhengo dzavo kuti hadzisi kutakuriswa zvinodhaka, vanoti vakatobata vatyairi gumi nevashanu kubva musiwa 18 Zvita kusvika 26 Zvita.
VaMaruza vanoti vakawanda vevatyairi vakasungwa vainge vakatakura zvinodhaka zvakaita sembanje, hwahwa nemapiritsi pamwe nemabhero ehembe.
VaMaruza vanoti basa ravo riri kudzoserwa kumashure nemapurisa ayo vanoti havasi kunyatsoshandirana pamwechete navo.
Vanoti mapurisa vari kugarira nyaya dzavanenge vavapa zvinoratidza kuti panenge paitwa huori.
Sangano reTOAZ rinoti rimwe dambudziko guru ravanosangana naro ndere nhengo dzavo dzinosungirwa mhosva inenge yaparwa nevatyairi vavo zvichinzi motokari dzavo ndidzo dzinenge dzakatakura zvisingabvumirwe.
Mumwe anotengesa mbatya dzemumabhero anoda kuzivikanwa nezita rekuti Antony anoti vanoshandisa motokari dzinotakura zvinorema nekuti hadziongororwe zvakanyanya sezvinoitwa mabhazi.
Mutauriri wemapurisa mudunhu reMashonaland West, VaClemence Mabgweazara, vanobvuma kuti pane vatyairi vakasungwa asi havana huwandu hwavo.
VaMaruza vanoti vamwe vatyairi gumi nevaviri vakasungwa kuBeitbridge vamwe vana vakasungwa kwaMutare paForbes.
Masangano ose anomirira varairidzi asangana neMuvhuro nevamiriri vebazi rezvedzidzo pamwe neveboka rinoona nezvebvunzo, reZimbabwe Schools Examination Xouncil, ZIMSEC, kuti vazeye nezvemari dzinofanirwa kubhadharwa varairidzi vachanyoresa kana kumaka bvunzo gore rino.
Izvi zvinotevera yambiro yakanga yapiwa nevarairidzi yekuti vakanga vasiri kuzonyoresa kana kumaka bvunzo dzegore rino kana mari dzavanobhadharwa dzisina kuwedzerwa.
Varairidzi ava vaiti hurumende haisati yavabhadhara mari dzavo dzavakashandira makore adarika.
Munyori wePTUZ, VaRaymond Majongwe vanoti vafadzwa nemafambiro aita musangano wavo, uye vavimbiswa kuti zvichemo zvavo zvichatarisiswa.
VaMajongwe vanoti vaudzwa kuti zvichemo zvavo zvakatosvitswa kuboka rePublic Service Commission, iro riri kutarisirwa kuzvisvitsawo kudare remakurukota.
Zvichakadaro, masangano evarairidzi anoti PTUZ neARTUZ, ari kurambawo zvakare kutambira zvikamu makumi manomwe nezvitanhatu zvakaiswa patafura nehurumende svondo rapera yekuwedzera vashandi vayo mihoro.
Sangano reAPEX Council riri kutarisirwa kusangana nevamiriri vehurumende neChipiri kuti vaedze kupeta nhaurirano dzemihoro yevashandi vehurumende.
Madzima matanhatu anenge akazvitakura ari kufa pazuva muZimbabwe nekusamira zvakanaka kwakaita zvinhu munyaya dzezvehutano.
Mashoko aya akabuditswa nesangano reUnited Nations Population Fund yakabatana nemuzinda weSweden muZimbabwe uye sangano ravananyamukuta reConfederation of Midwives Zimbabwe.
Izvi zvinotevera kubatana nemusi weChina kweZimbabwe nedzimwe nyika mukucherechedza zuva ravananyamukuta kana kuti International Day of the Midwife paine kurudziro yekuti hurumende iite mushandira pamwe nemasangano akazvimirira oga kuti adzikise huwandu hwemadzimai anofa pakusununguka vana.
Sangano reInternational Confederation of Midwives rinoti huwandu uhu hunokwanisa kudzikiswa kusvika nezvikamu makumi mapfumbamwe kubva muzana kana nyaya dzezvehutano dzikagadziriswa.
Sangano reUnited Nations Population Fund kana kuti UNFPA rati vananyamukuta vakakosha zvikuru mukuita basa rekusunungutsa madzimai. Sangano reNational Health Strategy rinoti muzvipatara zvehurumende, pane mabasa avana nyamukuta anosvika makumi masere kubva muzana anoda vanhu.
Vatiwo pane mabasa makumi matanhatu nemaviri evarairidzi vavananyamukuta.
Nyanzvi munyaya dzezvavananyamukuta muUNFPA amai Agnes Makoni vanoti zvakakosha kuti paitwe mushandirapamwe kugadzirisa nyaya dzehutano hwemadzimai akazvitakura. Asi vati zvinhu zviri kuita zviri nani.
Vagari vekuMasvingo vanoti havasi kufara nedanho rakatorwa nekanzuru yavo rekutambisa mari dzavanobhadhara apo yakaenda kunoshambdza mabasa ayo kuZimbabbwe International Trade Fair kuBulawayo.
Vagari ava vanoti hazvina musoro kuti kanzuru iende kuZITF kundoshambdza basa rayo ikoko nekuti mari zhinji inobva kuvagari veMasvingo avo vasina kuendako. Vagari ava vanoti hapana mari inowanikwa nekanzuru kubudikidza nekuzvishambadza kuZITF.
Kanzuru, iyo yakaenda kuZITF kwesvondo rose, inonzi yakabudisa mari yakawanda sezvo kwakaenda vashandi vakawanda pamwe nemakanzura eguta rose avo vari kugarako.
Vazhinji vanoti bhizimusi rekanzuru guru rinobva mukubhadhrwa kwemari dzemitero nevagari nekudaro hapana chainoda chakakura kuBulawayo uko vanoti vakaenda kunodya mari vari kuzororo.
Mugari weku Rhodene, Amai Eashter Nyambiya, vanoti kanzuru iri kutambisa mari kuenda kuBulawayo nekuti hakuna vagari vemuMasvingo vanoda kushambadzirwa basa kuti kanzuru iwane mari.
Kanzuru inonzi yakaendesa vashandi vanopfuura makumi maviri pamwe nemakanzura ose ari gumi kuBuluawayo, uko vanhu ava vanopihwa mari dzekubatsirikana dzinosvika chiuru chemadhora emaRTGS pamunhu mumwe chete, zvichireva kuti kanzuru yakabudisa mari inopfuura zviuru makumi matatu emadhora semari yekubatsirikana
Pamusoro pezvo, kanzuru inozobhadharira vanhu vayo vose mari dzekugara muhotera kwemazuva mashanu inopfuura zana remadhora pazuva roga roga, iyo inozopfuura zviuru makumi maviri zvemadhora, isati yabhadhra mari dzesitendi nekushambadza mu ZITF.
Mari yose inoshandiswa nekanzuru svondo rose inogona kusvika zviuru zana zvemadhora
Vamwe vagari vakaita saVa Hardlife VaMapingure vanoti mari yakashandiswa kuBulawayo yaigonawo kutenga mafuta emotokari dzemarara kwemwedzi mitanhatu.
Asi meya weguta reMasvingo, VaCollen Maboke, vaudza Studio7 parunhare kuti kundoshambadza mabasa avo ku Trade Fair kunobatsira kutsvaga vemabhizimusi vanogona kuzouya kuitira mabasa avo mudhorobha reMasvingo.
Asi vamwe vagari vakaita sa VaNkulumani Mulambo, vanoti Trade Fair haisiyo nzvimbo yekutsvaga vanoinvesita mudhorobha kanzuru ichishandisa mari yakawanda kuti izvi zviitike.
Vamwewo vanoti mari yakashandiswa kuZITF inogona kushandiswa kutenga mishonga yekuchenesa mvura kwemwedzi mitatu kuitira kuti vanhu vanwe mvura yakachena.
Mukuru wemabasa musangano reVagari,reMasvingo United Residents and Rate Payers Alliance(MURRA) VaAnoziva Muguti, vanoti uku kutambiswa kwemari inofanira kushandiswaa pazvinhu zvakakosha.
Vagari vanoti Kanzuru inofanira kushambadza mabasa ayo panoitwa showo ye Masvingo muna Nyamvhuvhu sezvo vagari vazhinji vachikwanisa kupinda mushowo iyi vachionawo zvavanoshambadza.
Mutongi wedare repamusoro, Justice Pisirai Kwenda, vati pane zvakavanzika panyaya yechibvumirano cheDrax-SAGL nekambani yehurumende yeNatPharm vachiti zvinoshamisa kuti hurumende iri kunyanyobatikana nenyaya yekuti muzvinabhizimisi amutsa mutauro munyika, VaDelish Nguwaya, vakanyepera hurumende kuti isaine chibvumirano ichi asi isingashushikane kuti chibvumirano ichi chemamiriyoni makumi maviri emadhora ekuAmerica chakaitwa pasingatevedzwe mutemo wekutengwa kwezvinhu weProcurement Act uye pasina Procurement Regulatory Authority of Zimbabwe iyo inoona nezvekutengwa kwezvinhu muhurumende nekambani ayo.
Justice Kwenda vataura mashoko aya mudare apo vange vari kuongorora nyaya yekuti dare raMagistrate rakapa mutongo kwawo here apo rakanyima VaNguwaya mukana wekubvisa mari yechibatiso kuti vatongwe vachibva kumba panyaya dzavari kupomerwa.
VaNguwaya, avo vanomirira muZimbabwe kambani yekuSwitzerland yeDrax, vane nyaya mbiri dzekuti vakanyepera hurumende kuti kambani yavo yaigadzira mishonga izvo zvakaita kuti hurumende ipinde muzvibvimirano zviviri, zve$21 million ne$40 million emadhora ekuAmerica zvekuti Natpharm itenge mishonga kubva kuDrax.
Vachuchusi panyaya iyi vanoti dai VaNguwaya vasina kunyepa hurumende ingadai isina kupinda muzvibvumirano izvi sezvo yaida kushanda nekambani inogadzira mishonga kwete inotenga nekutengesa mishonga zvinotwa neDrax.
Vatiwo VaNguwaya, avo vanomira kambani yePapPharma yekuAlbania, vakambotsvaga basa kurumende rekutengesa mishonga vakatadza kuriwana sezvo kambani iyi yainge isingagadzire mishonga.
Vati mushure mekuziva kuti hurumende yaida kushanda nekambani inogadzira mishonga, ndipo pavakadzoka zvekare neDrax ndokunyepa kuti kambani iyi inogadzira mishonga izvo zvakaita kuti vapihwe basa.
Asi Justice Kwenda vati chinoshamisa ndechekuti sei basa iri rinokosha mari yakawanda kudai rakaitwa pasina kutevedzwa mutemo weProcurement Act nebumbiro remutemo wenyika.
Vati zviri pachena kuti zvisinei nekuti VaNguwaya vakanyepa zviri pachena kuti mutemo wekutenga hauna kutevedzwa uye ndiyo nyaya yakakosha apa.
Vati zviri pachena kuti pane zviri kuvanzwa nehurumende panyaya iyi.
Vachuchusi vaudza dare kuti zvekuti izvi zvakaitwa pasina kutevedzwa mutemo ndizvo zvakaita kuti gurukota rezvehutano, Dr Obadiah Moyo, pamwe nevamwe vakuru vakuru vatatu vekambani yeNatPharm vanoti Amai Nancy Sifeku, VaCharles Mwaramba naVaRolland Mlalazi, vasungwe nenyaya iyi.
Rimwe remwagweta aVaNguwaya, VaTafadzwa Hungwe, vaudza dare kuti nyaya yekuti mutemo wekutenga zvinhu hauna kutevedzwa handizvo zvingavanyimise mukana wekubhadhara mari yechibatiso vachiti haraive basa ravo kuita izvi.
Vati samuzvinabhimisi chavo kutsvaga basa uye havashandi muhurumende zvekuti vangazive kuti chinofanira kuitwa chii pakutenga zvinhu.
Rimwe gweta ravo, VaAshely Mugiya, vati hapana chingaite kuti VaNguwaya vatize munyika kuti vasatongwa nekuti hapana mhosva yavakapara.
Asi mumwe wevachuchusi panyaya iyi, VaLancelot Mutsokoti, vaudza dare kuti kana vakabatwa nemhosva VaNguwaya vanogona kukandwa mujeri kwenguva yakareba nekudaro pane mukana mukuru wekuti vanogona kutiza munyika.
Vatiwo vavari kupomerwa mhosva navo vakaita saLlir Deja ari kunze kwenyika uye vanogona kuchengeta VaNguwaya kunze kwenyika sezvo vakatobhadharwa mamiriyoni maviri emadhora ekuAmerica nehurumende.
Asi magweta avo anoti vakazvipira kuti vabatise gwaro ravo rekufambisa kunamabharani wedare.
Justice Kwenda vati vanoda nguva yekumbozeya nyaya iyi vasati vapa mutongo wavo uye vati vachaita izvi musi weChitatu chinouya usati wadarika.
Nyaya yaVaNguwaya yakaputika nguva pfupi yapfuura mushure nekunge sangano remapurisa pasirose reInterpol ranyorera kuZimbabwe Republic Police richida kuziva hukama weDrax neNatPharm.
Huori uhu pakati peDrax neNatpham pamwe nebazi rehutano hwakatanga kuburitswa nebepanhau repaindaneti, reZim Morning Post.
Nyaya yaVaNguwaya yamutsa mutauro mukuru munyika sezvo vachifambidzana nevana vemutungamiri wenyika, VaEmmerson Mnangagwa, Collins naShaun uye vachionekwa pamadandemutande vaina VaMnangagwa pamwe nemudzimai wavo, Amai Auxillia.
VaMoyo vari kutongwa vachibva kumba kwavo mushure mekubhadhara zviuru makumi mashanu zvemadhora semari yechibatiso.
Amai Sifeku, VaMlalazi naVaMwaramba vari kutongwawo vachibva kunze mushure mekubhadhara mari yechibatiso zviuru gumi zvamdhora pamunhu.
Hurumende iri kuenderera mberi ichiratidza kusarongeka kwemhando yepamusoro apo vanhu vakabva kuZambia vachipinda munyika, vakagariswa panzvimbo isina kukodzera panguva iyo vanenge vachiongororwa chirwere cheCovid-19 sezvinokurudzirwa nesangano reWorld Health Organization.
Nzvimbo inosvikira vanhu iyi haina kumira zvakanaka sezvo ichiisa hupenyu hwevanhu padanho rakaomarara.
Pari zvino paVhuti pane vanhu gumi vakachengetedzwa zvichitevera kupinda munyika kwavakaita vachibva kuZambia.
Dzimba dzinogara vanhu hadzina magonhi, hapana magumbeze, hapanawo mvura yakachenam magetsi, chikafu nezvimwe zvakakosha kuitira kuti munhu ararame zvakanaka, uye kuti asabatwe nechirwere.
Chikoro cheVhuti chinonzi chaifanirwa kunge chakagadziriswa nekuvakiridzwa nebazi rezvekuvakwa kwezvinhu, vanhu vasati vagariswa panzvimbo iyi, asi izvi hazvina kuitika.
Kusamira zvakanaka kwezvinhu pachikoro ichi kwakabudawo pamusangano wakaitwa neChina pakati pegurukota redunhu reMashonaland West, Amai Mliswa-Chikoka, namasachigaro emakomiti ari kuona nezvekupararira kwechirwere cheCovid-19.
Mukuru wezvehutano mudunhu reMashonaland, West Dr Wensilus Nyamayaro, vakati pari kuchengeterwa vanhu ava hapana mvura, magetsi, zvekudya uye pamwe nemagonhi mudzimba dzavari kugara.
Dr Nyamayaro vakati pagere vanhu ava hapanawo hutsanana zvekuti mararamiro avari kuita anotyora kodzero dzavo zvakanyanya.  Mukuru webazi reSocial Welfare muMashonaland West, Amai Agnes Mutowo, vakati vanovaka zvivakwa zvehurumende vakaudzwa kuti vagadzirise nzvimbo iyi asi hapana zvavati vaita kusvika pari zvino.  Asi mukuru wePublic Works mudunhu iri,VaTrymore Mutizwa, vakatiwo havasati vatengerwa zvinodiwa kuti vagadzirise midhuri iri kugara vanhu ava pachikoro cheVhuti.  Vachitaurawo pamusangano wanezuro Amai Mliswa-Chikoka vakati havasati vawana rubatsiro kubva kuhurumende kuburikidza nekomiti yeNational Taskforce, kunyange komiti iyi yakavaudza kuti vanyore zvose zvavari kuda mudunhu ravo.
Kusarongeka kwehurumende kuri kubudawo munzvimbo dzakawanda dzakachengeterwa vanhu vakamirira kuongororwa Covid-19 vasati vabvumidzwa kuenda kudzimba dzavo sezvinodiwa nesangano reWorld Health Organization sedanho guru rekudzivirira kupararira kwechirwere ichi.
Zimbabwe ine nzvimbo nomwe dzakachengeterwa vanhu vakabva kune dzimwe nyika vari kuongororwa Covid-19 vasati vabvumidzwa kuenda kumisha yavo.  Mune imwewo nyaya, kanzuru yeChinhoyi yatanga kupaza zvivakwa zvanga zvichitengeserwa zvinhu nevanhu sezvavakataurirwa nehurumende.
Mutauriri wekanzuru, VaTichaona Mlauzi, vati vanhu pachavo ndivo vari kupaza zvivakwa zvavo sezvo vakavaonesa kuti vakaita zviri kunze kwemutemo.  Asi vanomirira vagarii muChinhoyi, VaKliford Khlupeko, vati havasi kufara kuti vanhu vari kumanikidzwa kupaza zvivakwa zvavo zvavanga vachitengesera kuitira kuti vararame sezvo vanhu vakawanda vasina mabasa munyika.  Hurumende yakazivisa makanzuru ose munyika kuti achenese maguta munguva ino yekuvharwa kwenyika.
Kunyange hazvo mutauriri wemutungamiri weMDC Alliance VaNelson Chamisa, Doctor Nkululeko sibanda vakanga vapika kuti mubatanidzwa wavo uchaenderera mberi nemusangano wekutenda vanhu kuKwekwe, bato iri harina kuzoita musangano uyu mushure mekunge warambidzwa nemapurisa.
Mapurisa akarambidza musangano uyu achiti paityirwa kuti vanhu vakaungana vaizogona kuparadzira chirwere chemanyoka che Typhoid, icho chinonzi chiri kufungidzirwa kuti chiri mudunhu iri.
Vanofungidzirwa kuti vasori, mapurisa ange asina kupfeka nhumbi dzavo dzebasa pamwe nemasoja vaonekwa vachitendereratenderera panzvimbo yange ichifanirwa kuitirwa musangano nemubatanidzwa uyu kubvira panguva dzemangwanani, vamwe vevatsigiri vebato iri vachiti havasi kufara nekurambidzwa kwemusangano uyu nemapurisa.
Pasvika Studio 7 panzvimbo yeMbizo 4 Shopping Centre panguva dzekuma 10 mangwanai veruzhinji vange vachiita mabasa avo semazuva ose. Asi pane motokari yemasoja yange yakamiswa mukati me durawall yechimwe chitoro uye masoja vasori pamwe nampurisa ange asina nhumbi dzebasa vane chitsama vange vachitenderera panzvimbo iyi.
Mutungamiri weMDC Alliance VaNelson Chamisa vange vachifanirwa kutaura pamusangano uyu uyo wange uchifanirwa kuve musangano wavo wekutanga mushure mekugadzwa kwaVaEmmerson Mnangagwa semutungamiri wenyika.
Asi nemusi weChina mapurisa akati musangano uyu waisafanirwa kuenderera mberi nekuda kwekuti paityirwa kuti kuungana kwevanhu kwaizobatsira kuwedzera kupararira kwechirwere cheTyphoid.
VaAmos Chibaya, murongi wemisangano mumubatanidzwa weMDC Alliance, avo vambosvika panzvimbo yange ichifanirwa kuitirwa musangano uyu, vati vaita izvi kuti vaone kuti vatsigiri vavo vatevedzera kurudziro yemapurisa yekuti vanhu vasaungane.
VaChibaya vati nemusi weChishanu bato ravo rakakwidza chikumbiro chechimbi-chimbi kudare reHigh Court chekuti musangano wavo uyenderere mberi asi dare rakati raizonzwa chikumbiro ichi mangwana Muvhuro.
Vamwe vatsigiri vebato reMDC Alliance vataura neStudio 7 vati vatsamwisa zvikuru nekurambidzwa kwakaitwa nemapurisa musangano uyu vachitiwo havazi kufara nekwavati kuve pachena kwekupindira kwevechiuto kuri kuramba kuchiitika mune zvematongero enyika.
Mumwe wevanhu ava ndiVaTawanda Mukurazita, avo vati vange vakatarisira kuona VaChamisa kuti vanzwe kuti vanoti chii neramangwana rebato nenyika.
Mumwewo mutsigiri, uyo angozvidoma nezita rekuti Tanyaradzwa, ati kunyange hazvo ange akanzwa nezvekurambidzwa kwemusangano uyu, nekuda kwechidokwa-dokwa chekuda kunzwa kubva kumutungamiri webato rake ange auya achifunga kuti pamwe musangano uyu waizoenderera mberi.
VaJeremiah Nyika vanove sachigaro weWard 5 muMbizo vati vatsigiri vakawanda vebato reMDC vachiri kurwadziwa nemabatirwo akaitwa nyaya yesarudzo nedare re Constitutional Court, vakati zvakakosha kuti hurumende isarambe ichivashungurudza nekurambidza kuti bato ravo risaite misangano.
VaChibaya vati kana dare rikati musangano wange uchifanirwa kuitwa nhasi uenderere mberi vachaona kuti vouita riinhi sezvo bato ravo rakaronga kuita mimwe misangano munzvimbo dzakasiyana-siyana munyika mumazuva ari kutevera.
Mamwe madzimai akazvitakura anoti ari kumanikidzwa kubatsirwa naana nyamukuta sezvo asina mari dzinodiwa kuti atange abhadhara kumakiriniki.
Madzimai akawanda anogara mumakomboni emapurazi ari pedyo neTynwald North, anoti kana achinge aita pamuviri, ari kubatsirwa naana nyamukuta pakusununguka sezvo asina mari dzinodiwa kumakiriniki ari pedyo.
Mumwe wemadzimai aya, Amai Nyarai Mugava, vanoti makiriniki ave kuvadhurira uye mari yeamburenzi yakakwira zvakare zvokuti vazhinji vavo vanopedzisira vabatsirwa vari kudzimba dzavo.
Amai Mugava vanoti vakasunungukira mwana wavo pamusika wemuTynwald North, uko vakabatsirwa nemamwe madzimai emunharaunda mwedzi miviri yapfuura.
Asi vanoti vakazovaendesa kukiriniki yekuDziresekwa kuti vanonyoresa gwaro rokuti vazokwanisa kupiwa gwaro rekuberekwa kwemwana wavo.
Gogo Tenesi Mauzhenti, avo vanogara papurazi riri pedyo nekuDzivaresekwa Extension, vanotiwo kunyange hazvo hurumende iri kukurudzira kuti madzimai abatsirwe kumakiriniki, madzimai mazhinji, vanhu vanotambura vasingakwanise kubhadhara mari dzinenge dzichidiwa.
Mbuya Elizabeth Zisengwe, avo vanogara kuCaledonia Farm, vanoti vari kusunungutsa madzimai akawanda anenge asina mari yokbhadhara kumakiriniki.
Mbuya Zisengwe vanoti vanosangana nemadzimai akawanda anongoerekana ave kurwadziwa nenhumbu zvokuti vanotozoshandisa mapepa echingwa chaiwo nokuti vanenge vasina kutakura zvishandiso zvekusunungutsa vakazvitakura.
Mutevedzeri wemukuru noona nezvezvirwere zvisingatapuriranwe mubazi rehutano, Dr Justice Mudavanhu, vanoti zvakakosha kuti vana nyamukuta vanyorese zviri pamutemo, kuitira kuti vashande basa ravo zvakanaka, pamwe nekupihwawo zvidzidzo nebazi rezvehutano.
Dr Mudavanhu vanoti ichokwadi kuti vanhu vakawanda havachakwanisi kubhadhara mari kumakiriniki nekuzvipatara zvisiri zvehurumende nepamusana pekuoma kwaita zvinhu munyaya dzehupfumi.
Kanzuru yeHarare yakakwidza mibhadharo yokurapwa kumakiriki ayo zvokuti vana amai vakazvitakura vanofanira kubhadhara mari yekunyoresa inoita zana nemakumi maviri emadhora emunyika, inova mari yakawanda kumadzimai akawanda anotambura.
Mumiriri wekomiti yehutano muparamende, Dr Ruth Labode, vanoti mamiriro ezvehupfumi hwenyika ari kuvhiringidza zvinhu zvakawanda, kusanganisirawo madzimai anenge akazvitakura.
Sangano reWorld Health Organisation rinoti madzimai anodarika zviuru zvitatu vanofa pagore munyika nokuti vazhinji vavo havaende kunoongororwa hutano hwavo kana vakazvitakura.
Mumiriri weAmerica muZimbabwe, Ambassador Brian Nichols, vanoti nyika yavo iri kuedza nepaigona napo kubatsira Zimbabwe munyaya dzehutano.
Vachitaura nevatori venhau veStudio7 muWashington neChishanu, Ambassador Nichols vakati vakashanyira bazi rinoona nezvezvirwere muAmerica, re Centers for Disease Control, CDC, mu Atlanta, vachiedza kuona kuti Zimbabwe ingabatsirwa seyi mudambudziko rekorera.
VaNichols vakati vakawana mukana wekutaura nenyanzvi dzehutano idzo dziri kushanda zvakanaka neZimbabwe munyaya dzehutano.
"Tine hukama hwakanaka chose neZimbabwe munyaya dzehutano uye ndakanzwa kufara nemushandira pamwe uri kuitwa nehurumende yeZimbabwe neCenters for Disease Control, " Ambassador Nichols vakaudza Studio7.
Vakati chirwere chekorera chirwere chinodzivirirwa, vachiti chinhu chakakosha ndechekuti vanhu vawane mvura yakachena.
"Tinoda chaizvo kushanda nevanhu vemuZimbabwe mukusumidzira kuwanikwa kwemvura yakachena," vakadaro VaNichols.
Vakati pane mushonga wekunwa unogona kudzivirira korera. Asi vakati kunyange hazvo usina simba rakanyanisa, mushonga uyu unobatsira zvikuru kudzivirira korera.
"Munhu anogona kupora nekuchimbidza kana aching abatwa nechirwere ichi, uye tiri kushanda nehurumende yeZimbabwe mukuwanira vanhu mushonga uyu. Tinovimba kuti vanhu vanodarika mazana matatu ezviuru vachawana mushonga," vakadaro.
Kunze kwenyaya dzehutano, Ambassador Nichols vakatora mukana wekutsanangura zvinoreva zvisungo zvakatemerwa vamwe vanhu muhurumende pamwe nemakambani anodyidzana nevakuru.
Vakati Zimbabwe ine mukana wekuti zvirangano izvi zvibviswe, ndokana ichinge zadzisa zvinodiwa nebumbiro rayo remitemo iro rakatambirwa muna 2013.
Vakati pane mitemo yakaita sePublic Order and Security Act nemimwe inodzvanyirira kodzero dzevanhu. Ambassador Nichols vakati Zimbabwe inofanirwa kuremekedza kodzero dzevanhu pamwe nemitemo yayo kuitira kuti zvirango zvibviswe.
Vakati America inoda kuona zvinhu zvichivandudzwa kwete vimbiso chete.
Studio7 haina kukwanisa kunzwa divi rehurumende kuburikidza nebazi rezvekudyidzana nedzimwe nyika muZimbabwe.
Asi mutungamiri wenyika, VaEmmerson Mnangagwa, vanogara vakataura kuti hurumende yavo yakazvipira kugadzirisa hukama hwayo nedzimwe nyika.
Hurumende, nevemasangano ekunze kusanganisa United Nations, iri kusimbaradza zvirongwa zvehutano kuti zvirwere zvakaita semalaria necholera zvisapararire kuChimanimani neChipinge kwakawirwa nedambudziko recyclone Idai.
Cyclone Idai yakauraya vanhu, kuparadza dzimba uye kupwanya zvinhu zvakaita semadhamu, zvibhorani nezvimwe. KuMozambique kune vanhu vakatobatwa nechirewre checholera mushure medutumupengo iri.
Hurumende ichishanda neWorld Health Organisation kana kuti WHO iri kupa vanhu mushonga wekunwa kudziviira cholera uye inoti ichaparura chimwe chirongwa chechipiri kubatsira vanhu kudzivirira cholera.
Dr Maxwell Rupfutse vanoshanda neWHO vari kukurudzira vanhu kuti vatambire mushonga wavari kupihwa kuti vasatapurirwe chirwere checholera.
Vanhu vanosvika zviuru mazana mashanu vari kutarisirwa kupihwa mushonga uyu kuManicaland.
Nyanzvi munyaya dzekurwisana nehuwori inoti mashoko akataurwa nevakafanobata chigaro chemutauriri weZanu PF, VaPatrick Chinamasa, ekuti kufumura mazita evemabhizimusi vemunyika vakabudirira vanenge vachinzi vari kuita zvehuwori kunokanganisa kukura kwehupfumi hwenyika, anopa mufananidzo wekuti Zimbabwe inotambira huwori.
Vanoona nezvemabasa musangano reAnti-Corruption Trust of Southern Africa, VaMunyaradzi Alouis Chaumba vanoti mashoko akadaro haafanirwe kunge achibva kumunhu mukuru akaita saVaChinamasa, avo vanofanirwa kunge vari ivo vari pamberi mukurwisana nehuwori mubato ravo reZanu PF pamwe nemuhurumende umo vakambove gurukota pamwe nemunyika yose.
VaChinamasa vakaudza bepanhau reHerald kuti kufumura mazita evanenge vachipomerwa kuita zvehuwori kunoita kuti vemabhizimusi vanenge vafumurwa vatize munyika vachienda muhupoteri izvo zvisingazobatsire kukura kwehupfumi, uhwo hunofanirwa kukudzwa nevemabhizimusi vemunyika.
Vanonzi vakatiwo zvakare izvi zvinogona kuitawo zvakare kuti vekunze vanenge vachida kuzodyara mari dzavo munyika vatye kupinda munyika.
Studio 7 yakundikana kubata VaChinamasa kuti tizvinzwire tega pamusoro pemashoko avo aya.
Hurumende yeZimbabwe yakawana mari inosvika mamiriyoni mazana mashanu nemaviri kubva kuhomwe yeGlobal Fund yekubatsira kurwisa zvirwere zvitatu zvinoti HIV/Aids, Tuberculosis neMalaria. Hurumende inoti mari iyi ichabatsira zvikuru mukurwisa zvirwere izvi nekusimudzira hutano.
Gurukota rezveutano, Doctor David Parirenyatwa vakati kubva muna 2002 zvatanga Zimbabwe kuwana mari kubva kuGlobal Fund, yashandisa mari inosvika bhiriyoni imwechete. Doctor Parirenyatwa vakati mari yakawanikwa neZimbabwe ichasimbisa zvikuru kurwiswa kwezvirwere zvitatu izvi.
Asiwo Doctor Parirenyatwa vakati kunyangwe zvazvo vari kuwana mari kumasangano akazvimiririra, shuviro yavo ndeyekuti hurumende ikwanise kupa bazi rezveutano mari yakawanda kuti rikwanise kufambisa mabasa.
Mukuru wekomiti yeParamende inoona nezveutano Doctor Ruth Labode vakati mari yakapiwa kubazi rezveutano mubhajeti ishoma zvakanyanya nekudaro vanotarisira kuti mari iyi icharerutsa mukufambiswa kwemabasa, zvikuru mukupedza HIV/AIDS, Malaria neTB.
Dr Labode vakaudzawo Studio 7 kuti vane chivimbo chekuti mari iyi ichashandiswa sezvinotarisirwa nesangano reGlobal Fund sezvo mari iyi ine mitemo inoita kuti isashandiswe nenzira dzisidzo.
Pamari yakapiwa Zimbabwe iyi, madhora mamiriyoni mazana mana nemakumi maviri ane nhanhatu emari iyi achashandiswa mukuderedza HIV/AIDS. Mukuru weGlobal Fund muZimbabwe VaMark Eddington vakatiwo sangano ravo rakazvipira kushanda pamwechete neZimbabwe munyaya dzekusimudzira hutano.
Sangano reCancer Association Of Zimbabwe riri kukurudzira veruzhinji kuti vaende kunoongororwa kuti vane chirwere chegomarara here kana kuti kwete sezvo chirwere ichi chikaera chakomba zvinonetsa kuchirapa.
Mashoko aya ari kuuya apo sangano iri riri kuita gadziriro yekucherechedza zuva regomarara inoitwa musi wa 4 Kukadzi gore rega rega.
Mutungamiri wesangano iri amai Juniour Mavhu vaudza Studio7 kuti sangano ravo richabatana nebazi rezvehutano muchirongwa chekucheredza zuva iri chichaitirwa kwaMutare svondo rinouya.
"Tinokukurudzirai kuti veruzhinji vaende kunowongorwa magomarara akasiyana siyina kamwe pagore kuitira kuti kana vakabatwa vanawo vabva vawana rubatsiro nechimbi chimbi," amai Mavhu vakaudza Studio7.
Bazr reUnited Nations rinoona nezvehutano reWhorld Health Organization kana kuti WHO rinoti ongororo yakaitwa mugore ra 2012 inoratidza kuti chirwere chegomarara chakauraya vanhu vanodarika mamiriyoni masere kana kuti 8.2 million pasi rose. Dingidira remabiko egore rino rinoti, " Not Beyond Us".
ra
Vechidiki vebato reZanu PF muHarare vari kugadzira mishonga inouraya hutachiwana kana kuti sanitizers, pamwe nezvekuvharisa miromo, kana kuti masks, mukubatsira kwavo hurumende mukudzivirira kupararira kwehutachiwana hunokonzeresa COVID-19. Mukuru anoona nezvekuburitswa kwemashoko muZanu PF, VaTafadzwa Mugwadi, vanoti chirongwa ichi chakabudirira kuburikidza nemari yakawanikwa nevechidiki ava kubva kuEmpower Bank. VaMugwadi vanoti zvinhu izvi zvichapiwa kune mwana weZimbabwe wese zvisineyi nekuti ndewebato rezvematongerwo enyika ripi. VaMugwadi vanoti vechidiki vebato ravo ava vakasimudzirwa zvikuru nezviri kuitwa nebato rinopikisa muSouth Africa, reEFF, iro riri kuitawo zvimwechetezvo. Vanoti sebato reveruzhinji, rinokoshesa veruzhinji, zvisineyi nekuti munhu ndewebato ripi.
"Hazvisi zvinhu zvingakatyamadza zvekuti vechidiki veZanu PF vari kuita basa iri nekuti musangano weZanu PF kuburikidza kunyanyanyanya neChitepo School of Ideology vanodzidziswa yatinoti patriotism, kuda nyika yako zvisineyi kuti iri mumatambudziko, munhu unongofanirwa kuda nyika yako.
"Ndosaka tiri ku supporter donzvo ratorwa nevechidiki tichiti iro richabatsira hurumende, richabatsira vana veZimbabwe, richabatsira zvakare zvakare munhu wese ari muZimbabwe nenhau yekuti ma sanitizer mazhinji tanga tichiawana kubva kune dzimwe nyika, " VaMugwadi vanodaro.
Zvichakadaro, vechidiki vebato guru rinopikisa reMDC inotungamirirwa naVaNelson Chamisa, vanotiwo vari kuita zvakasiyanasiyana mukubatsira kushambadza nezvedzidziso pamusoro pechirwere che Coronavirus.
Munyori muboka revechidiki mudunhu reHarare, uye vari kanzura vewadhi 16, VaDenford Ngadziore vanoti vechidiki vavo vari kushandawo nevezvitoro, vemakereke pamwe nemamwe mapoka mukuona kuti vanhu vari kutevera here kurudziro yekuti vavhare miromo yavo uye kugeza maoko.
Vanotiwo vari kukurudzira veruzhinji kuti vasaswederane munguva dzavanopinda mizvotoro kana kunge vari munzvimbo dzinoungana vanhu.
Bazi rezvehutano rakazivisa nemusi weChina kuti huwandu hwevanhu vabatwa neCovid-19 munyika hwakanga hwakwira kusvika pazviuru zviviri nezana rine makumi maviri nevana kana kuti 2 124, zvichitevera kuwanikwa kwevamwe vanhu makumi mapfumbamwe kana kuti 90 vaine chirwere ichi.
Vanhu zviuru zviviri nemazana manomwe ane makumi manomwe nevatatu kana kuti 2 773 ndivo vakavhenekwa nyika yose nemusi weChina.
Vanhu vakanga vapora vakanga vave mazana mashanu ane gumi kana kuti 510, uye huwandu hwevanhu vashaya hwakakwirawo kusvika pamakumi maviri nevasere kana kuti 28 zvichitevera kushaya kwevamwe vaviri.
Pavanhu vakawanikwa vaine chirwere ichi, vanomwe kana kuti 7 vakabva kuSouth Africa kuchitiwo makumi masere nevatatu kana kuti 83 vari vanhu vagara vari munyika.
Kukwira kwehuwandu hwevanhu vari kuwanikwa vaine chirwere vari vanhu vagara vari munyika kunonzi nedzimwe nyanzvi mune zvehutano kunofanirwa kuongororwa zvakadzama nekuti vanhu ava vanogona kunge vakatosangana nevanhu vakawanda kwazvo vasati vaziva kuti vane chirwere ichi.
Imwe nyanzvi mune zvehutano vachidzidzisa zvehutano paNottingham Trent University kuBritain, Doctor Mathew Nyashanu, vari kukurudzirawo veruzhinji kuti vasimbe kutevera mitemo yekudzivirira kupararira kwechirwere cheCovid-19 yakatarwa nebazi rezvehiutano pamwe nemitemo yeWorld Health Organisation, W-H-O.
Mimwe yemitemo iyi inosanganisira kusabatana maoko, kusiya mikaha pakati pevanhu, kugeza maoko nesipo, kusaungaana pamwe nekuvhara miromo nemhino nemamasiki.
Johns Hopkins University yekuAmerica, iyo iri kutevera kupararira kwechirwere ichi inoti pasi rose vanhu vabatwa nechirwere ichi vadarika mamiriyoni gumi namashanu nezviuru mazana mashanu kana kuti 15.5 million, kuchitiwo vafa vadarika zviuru mazana matanhatu nemakumi matatu ane zvina kana kuti 634 000.
America, iyo iri pamusoro pasi rose, yave nevanhu vanodarika mamiriyoni mana kana kuti 4 million vabatwa nechirwere ichi uye vanhu vafa vadarikawo zviuru zana nemakumi mana nezvina kana kuti 144 000.
Doctor Nyashanu, vanoti kuti dambudziko rekukwira kwehuwandu hwevanhu vave kuwanikwa vaine chirwere ichi munyika rideredzwe, hurumende inofanirwa kusimbisa zvakare nyaya yekuteverwa kwevanhu vakasangana nevanenge vawanikwa vaine chirwere, kana kuti contact tracing, uye kuti vanhu vagare kwavo voga, kana kuti self-isolation.
Magweta ari kumiririra mutevedzeri wasachigaro wemusangano weMDC, VaJob Sikhala, aisa chikumbiro chekuti mhosva yavari kupomerwa yekuda kupidigura hurumende nechisimba iraswe achiti VaSikhala havana mhosva yavakapara, apo kutongwa kwenyaya iyi kwatanga nhasi mudare repamusoro reHigh Court muMasvingo.
Amai Beatrice Mtetwa, avo vange vachitungamirira magweta aVaSikhala, vaisa chikumbiro ichi kune mutongi wedare VaGarainesu Mawadze, vachiti vachuchisi vakadoma mhosva isiriyo panyaya iyi yekuti vanoda kubvisa hurumende nechisimba ivo vakati vanoda kubvisa mutungamiriri wenyika VaEmmerson Mnangagwa gore ra2023 risati rasvika.
Mai Mtetwa vati mhosva iyi haisiriyo nekuti kubvisa VaMnangagwa pachigaro hakusi kubvisa hurumende, sezvo VaMnangagwa vari voga vasiri hurumende.
Munyori wezvemutemo muMDC uye vari gweta, VaInnocent Gonese, vati chikumbiro chaiswa chichapuwa mutongo nemutongi wedare musi wa 14 Kukadzi gore rino.
Vachitaurawo padare apa rimwewo gweta, uye vari mumwe wevatevedzeri vemutungamiri weMDC, VaTendai Biti, vati kana mutongi akatenda chikumbiro chavo nyaya inenge yapera, asi chikarwambwa kutongwa kwenyaya kuno enderera mberi.
VaBiti vati chikamu 22 che Criminal Law Codification Act, chakanzi VaSikhala vakatyora, chakashandiswa zvisizvo nekuti zvakataurwa naVaSikhala kuMandadzaka kuBikita gore rapera hazvienderani nemhosva yavari kupomerwa.
Magweta anoti VaSikhala semunhu wezve matongerwo enyika ari nhengo yeparamende, anobvumirwa nemutemo kubvisa VaMangagwa pachigaro asi achitevedzera bumbiro remutemo. Asi vachuchisi vapikisa chikumbiro chemagweta aVaSikhala ichi achiti vaida kubvisa VaMnangagwa pachigaro nechisimba.
Zvichakadaro vatsigiri veMDC vaswera vachiita hwakiti nagonzo nemapurisa ayo anga achivadzinga padare iri.
Vatsigiri vakawanda ava vange vachiti vauya kudare kuzopa rutsigiro kune mutevedzeri wasachigaro wavo zvekuti vazadza imba inotongerwa mhosva zvekupfachukira.
Mutauriri weMDC, VaDaniel Molokele, vashoropodza mapurisa aya, ayo anga akapakatira zvombo uye aine motokari inodira mvura ine wunye hunovava.
Munyori anoona nezvegwara remusangano mubazi revechidiki muMDC, VaGodfrey Kurauone, vange vari mumwe vevamwe vadzingirirwa nemapurisa, vati mapurisa ari kutyora kodzero dzavo.
Izvi zvatsinhidzirwa nemumwe wevechidiki Muzvare Alaika Taimu, avo vati vange vauya kuzotsigira mumwe wavo murunyararo.
Mutauriri wemapurisa munyika yose, Assistant Commissioner Paul Nyati, vaudza Studio 7 parunhare kuti havazivi nezvenyaya yekudzingwa kwevanhu padare nemapurisa iyi vachiti vatotanga kuinzwa nesu patavabvunza nezvayo.
Mutongi wedare VaMawadze vati vanoda mazuva akawanda kuti vanzvere chikumbiro chaitwa naMai Mtetwa nevamwe vavo chekuti VaSikhala varasirwe nyaya yavo ichi, vachiti vanozopa mutongo wavo musi wa 14 Mwedzi uno.
Vanachiremba vari kuramwa mabasa vasangano nevamiriri vehurumende kuti vaedze kugadzirisa dambudziko rekuramwa mabasa iro rave nemazuvagumi nemashanu.
Sachigaro wesangano rinomirira vanachiremba, reZimbabwe Hospital Doctors’ Association, Dr. Edgar Munatsi vanoti musangano uyu, semimwe misangano yanga ichiitwa mumasvondo adarika ose aya, hauna chawaburitsa zvakare.
Vanoti hurumende yazivisa kuti haikwanise kuvabhadhara mari yavari kuda pavanoshanda usiku, kana kuti on-call allowances, sezvo isina mari, asi inokwanisa kuvapa iri pasi pane yavari kuda, danho ravanoti varamba kutambira
Dr. Munatsi vamboshevedzwawo nevakuru vemapurisa, avo vanoti vanga vachida kunzwisisa nezvekuramwa mabasa kwavanachiremba navanamukoti uku.
Dr. Munatsi vanoti musangano wavo nevakuru vemapurisa uyu wafamba zvakanaka, uye panga pasina kutyisidzirana.
Zvichakadaro, sangano revagari vekuChitungwiza, reChitungwiza Residents' Trust, rinoti richatora matanho ekuenda kumatare edzimhosva kana hurumende pamwechete neHealth Services Board vakasagadzirisa matambudziko ari muzvipatara nekukasika.
Mukuru wesangano iri, VaMarvelous Kumalo vanoti kusagadziriswa kwematambudziko aya kutyora kodzero dzevanhu mukuwaniswa kwavo hutano, sezviri mubumbiro remitemo.
Mutauriri webato re MDC-T, Amai Linda Masarira-Kaingira, nezuro vakadzingwa mubato iri vachipomerwa mhosva yekupfeka Zambia rekumonera rebato reZanu-PF.
Sachigaro webato iri, VaAbednico Bhebhe, vanoti bumbiro remutemo webato ravo unoti hapana anofanirwa kupfeka mbatya dzerimwe bato.
Amai Masarira-Kaingira vaudza Studio 7 kuti vakatumirwa tsambambozha yavakazoona nezuro manheru vasvika muHarare kubva kumusha kwavange vaenda.
Vanoti zvinovashamisa kuti Muzvare Thokozani Khupe havana kuvatsigira sekutsigira kwavakambovaita pavaishorwa mushure mekutsvodwa kwavakaitwa padama nemutungamiriri wenyika, VaEmmerson Mnangagwa apo vaitoreswa mhiko yekutungamira nyika.
Amai Masarira-Kaingira vati havana bato ravanoda kushanda naro asi vacharamba vachishandira nyika yavo sezvavagara vachiita vasati vapinda muMDC-T.
Hatina kukwanisa kubata Doctor Khupe kuti tinzwe divi ravo panyaya iyi.
Vamwe vagari vemudhorobha reMasvingo vari kuchema chema zvikuru nekushaiwa mvura mudzimba dzavo zvichitevera kufa kwakaita muchina unopomba mvura kudhamu reMutirikwi.
Vagari avavanoti vava kutyira kubatwa nechirwere chanetsa cheCovid-19.
Vagari vataura ne Studio7 vanoti kushaikwa kwemvura munguva ye Covid-19 kuri kuvashungurudza sezvo vachikurudzirwa kuita hutsanana nekugeza maoko nguva dzose kuitira kuti chirwere ichi chisapararire.
Kanzuru yakaisa chiziviso ichiti muchina wemagetsi unopomba mvura ku Bushmead kudhamu reMutirikwi wakafa nekudaro dzimwe nzvimbo dzichange dzichishaiwa mvura mudhorobha, apo dambudziko iri rinenge richigadziriswa.
Asi vagari vanoti nguva yatorwa kugadzirisa dambudziko iri yakurisa sezvo vakatarisana nechirwere chinokundwa nekugara munhu achigeza maoko ake nguva dzose, uye kuva nehutsanana.
Mumwe mugari wemumusha weMucheke D, VaEdwin Magara, vanoti vave kugara vachityira hupenyu hwavo sezvo kudzivirira zviwere kuchida mvura yakawanda iyo yave nevhiki isingauyi mudzimba dzavo.
Mumwe mugari wekuRunyararo West, VaSherpherd Changamire, vanoti vari panguva yakaoma nekuti vave kutyira kubatira chirwere kuchibhorani uko kunenge kune vanhu vakawandisa.
Mukuru anofambisa mabasa musangano revagari reMasvingo United Residents and Rate Payers Alliance, Muzvare Rumbidzai Magurupira, vanoti kanzuru inofanira kugadzirisa dambudziko remushina uyu nekukurumidza.
Meya weguta reMasvingo, VaCollen Maboke, vari kukurudzira vagari kuti vasabatire hura mumaoko sezvo vakatenga chinhu chakafa pamushina uyu kuitirakuti ushande.
Asi vamwe vagari vanoti mushina uyu unogara uchifa gore roga roga, nokudaro, zviri nani kuti kanzuru itenge muchina mutsva.
Asi kanzuru inoti kuti itenge mimwe mishina panoda mari inosvika mamiriyoni makumi matanhatu emadhora ekuAmerica, iyo isina.
Sangano reDanish Church Aid richishanda nekambani yeSchweppes Zimbabwe rakumikidza nzvimbo nhanhatu dzekuti vagari vari munzvimbo dzinonetseka kuwana mvura muBulwayo, vawane mvura iyi nyore.  Vachitaura neStudio7 pakukumikidzwa kwenzvimbo yakadai mumusha wePumula South, mukuru weSchweppes mudunhu reBulawayo, VaNash Mashavave, vati vakaona zvakakodzera kubatsira kanzuru yeguta reBulawayo nekuziva dambudziko rekushaikwa kwemvura rakatarisana nevagari.  Kanzuru yeguta reBulawayo ine hurongwa hwekuve nenzvimbo dzakadai dzinosvika makumi maviri neshanu dzekuti vagari vanenge vachikwanisa kuchera mvura pachena.  Sachigaro wekomiti yeEngineering Services mukanzuru, VaErnest Rafamoyo, vati kanzuru inofara kuti kune masangano nemakambani ari kuzvipira kubatsira kanzuru padambudziko rekushaikwa kwemvura.  Nvzimbo imwe chete yekuti vanhu vawane mvura inenge ine tangi remvura pamwe nepombi dzekuti vagari vachere mvura, uye nzvimbo imwe chete yakadai yakavakwa nemari inosvika zviuru zvina zvemadhora ekuAmerica.  Mumwe mugari wemumusha wePumula South, VaMarko Dengu, vati nzvimbo yavo yange yave nenguva isingawane mvura vachitiwo kuwana mvura kubva kuzvibhorani range riri dambudziko guru nekuti panenge pane vanhu vakwanda vanenge vachida mvura iyi.  Mumwe mugari wemunzvimbo iyi, Amai Beatrice Tsuma, vatsinhirawo izvi vachiti kushaikwa kwemvura kwange kwave kukonzera matambudziko akawanda vakati vafara zvikuru nehurongwa uhu.  Guta reBulawayo rakatarisana nedambudziko remvura yakakwana zvekuti pari zvino vagari vari kuwana mvura kamwe chete pasvondo.  Pane vanhu gumi nevatatu vafa nechirwere chemanyoka kusvika pari zvino nekuda kwedambudziko rekushaikwa kwemvura iri.
Mutumbi wemunyori ane mukurumbira pasi rose, VaChenjerai Hove, uri kutarisirwa kusvika muZimbabwe neChina uchibva ku Norway.
VaHove vakashaikira kuNorway uko vange vari muhupoteri mushure mekunetseka nechirwere chechitaka.
Mutauriri wemhuri, Va Ray Mawerera, vanoti hurongwa hwekuradzikwa kwaVa Hove kumusha kwavo kuMidlands huri kufamba zvakanaka.
“Zvinhu zvose zviri kufamba zvakanaka chose,” Va Mawerera vaudza Studio7. “Mudzimai waVa Hove vatodzoka kumusha saka tichagashira mutumbi wavo kuti tinovaradzika kumusha.”
VaHove ndivo vakaita sachigaro wekutanga we Zimbabwe Writers Union payakavambwa zvichitevera kuwana kwakaita nyika kuzvitonga.
Vakanyora mabhuku akawanda anosanganisira Bones, iro rakapihwa mubairo we Noma Award for Publishing in Africa muna 1989.
VaHove vakaberekwa muna 1956 kuMazvihwa pedyo neZvishavane.
Vashanda semudzidzisi, mutori wenhau kuMoto, mupepeti wemabhuku kuZimbabwe Publishing House, mutori wenhau Inter Press Service.
Vakamboitawo Writer-in-Residence paUniversity of Zimbabwe kwemakore matatu.
Va Hove vanga vachigara kuNorway kubva muna 2001 zvichitevera kumbunyikidzwa nevasori nevamwe vaiti kunyora kwavo kunoshoropodza hurumende yeZanu PF.
Chikwata chichangopinda muPremier Soccer League cheYadah, icho chinopihwa mari yekushandisa namuporofita Walter Magaya, chakakundwa kekutanga neSvondo apo chakarohwa ne Dynamos.
Chikwata ichi chapunzirwa pasi kekutanga gore rino mushure mekudamburwa 1-0 neDynamos mumutambo wakanakidza zvikuru uyezve wakaunganidza chaunga muNationalSports Stadium.
Vazhinji vanotevera chikwata ichi vaitarisira mapoinzi ese matatu, asi izvi zvakaramba mushure mekunge chibodzwa chakabva kuna Ocean Mushure maniminitsi makumi matatu nemana mutambo watanga, chakanyudza Yadah.
Kunyange hazvo vakakunda murairidzi weDynamos Lloyd Mutasa anobvuma kuti mutambo uyu waive wakaoma zvikuru.
Mutambo uyu waive wamboshairwa kwekutambirwa mushure mekunge nhandare yeNational Sports Stadium yaive yanzi yaive yakavharwa nemhaka yemusangano wechechi yeChrist Embassy uyo uriko svondo rino.
Asi manheru eChishanu vePremier Soccer League vakazivisa veruzhinji kuti mutambo uyu waive wave kutambirwa munhandare diki yeMorris Depot iyo iri muHarare zvekare.
Izvi zvakazoshandurwa nenguva dza 12.30 masikati eMugovera apo vanotaura vakamirira PSL, Muzvare Kudzai Bare, vakaudza vatori venhau kuti Yadah yaive yave kusangana neDynamos muNational Sports Stadium asi havana kutaura chikonzero chakaunza chashanduko iyi.
Chaunga chakanzwa shoko iri pachiri nenguva ndokuuya vakawandisa kuzoona chibodzwa cha Mushure chichipa Dynamos mapoinzi ese, zvichitevera kurohwa kwavakaitwa 1-0 neHow Mine pakati pesvondo.
Aka ndiko kekutanga Yadah ichirohwa mumakundano egore rino asi murairidzi wavo, Jairos Tapera, anoti izvi ingadai zvisina kuitika dai vatambi vake vakashandisa mikana yavakawana.
Tapera anoti vave kutora nguva ino kugadzirisa pavakundikana.
Yadah yava pachinhanho chechitanhatu.
Highlanders ndiyo yave pamusoro pemakundano aya mushure mekurova Ngezi Platinum Stars 1-0 nechibodzwa chakabva kuna Simon Munawa mutambo wave kupera.
Highlanders ine maponzi gumi nemaviri, maviri pamusoro pe Ngezi Platinum Stars iyo iri kutevera.
Vakaoma Bosso ichitamba vanosanganisa VaTapuwa Masanzu vanoti Highlanders ikaramba ichitamba zvakadai ingangotora mukombe uyu uyo yakapedzisira kutora muna 2006.
Caps United haisi kuitawo zvekutamba mushure mekuzvambaradza Chapungu 4-0 mazuva matatu yafamba kubva kuMhondoro Ngezi uko yakanotora poindi yakakosha nekuita mangange 2-2 neNgezi Platinum Stars.
Chicken Inn yakanorova Hwange 1-0 nechibodzwa chakanwiswa naChris Samakweri, zuva rimwechetero Nelson Mazivisa akafadza vatsigiri veShabanie Mine nekukanda bhora mumambure mukunda kwavo Tsholotsho Pirates 1-0.
Mangwana, Black Rhinos iri kusangana neFC Platinum kuMorris Depot zvekare.
Chikwata chenhabvu chenyika chemaWarriors chakasimudza mureza weZimbabwe mudenga kuma 2017 Africa Cup of Nations Finals uko vakaita mangange.
Kwakave nemufaro mukuru muZimbabwe neSvondo manheru mushure mekunge chikwata chemaWarriors chakaita mangange 2-2 nemaDesert Foxes ekuAlgeria mumutambo wavo wekutanga we 2017 Africa Cup of Nations Finals muStade de Franceville Stadium.
Vashoma vaipa maWarriors mukana mumutambo uyu asi chikwata chaKalisto Pasuwa ichi chakatamba zvine mutsindo zvekuti vangadai vakakunda 2-1 dai pasina chibodzwa chakanwiswa naRiyad Mahrez kwasara maminitsi gumi chete kuti mutambo upere.
Zvibodzwa zvakabva kuna Kuda Mahachi naNyasha Mushekwi zvaive zvapa Zimbabwe kutungamira zvichisiya veruzhinji vaive vakaungana munzvimbo dzekutandarira munyika vaine mufaro mukuru.
Mutsigiri wechikwata cheZPC Kariba, VaLernmore Zaranyika, vanoti vari kufara zvikuru nematambiro akaita Zimbabwe ayo vari kufananidza nematambiro anoita chikwata chine mukurumbira cheBrazil.
Muteveri wemaWarriors, VaKennedy Mudavanhu, vanoti poindi imwe chete yawanikwa neZimbabwe mumutambo wekutanga yapa maWarriors pekutangira mumakwikwi ezvikwata gumi nezvitanhatu aya.
Zimbabwe yave nepoindi imwe chete yakaenzana neAlgeria, mapoinzi maviri pasi peSenegal iyo iri kutungamira gungano iri nemapoinzi matatu mushure mekunge yakarova Tunisia 2-0.
Mutambo wemaWarriors unotevera uriko neChina apo vari kusangana nemaTerenga Lions eku Senegal.
VaZaranyika vanoti Zimbabwe yakatodarika kare paSenegal zvekuti vatove kutarisa zvekutora mukombe.
Zimbabwe iri kutarisira kusvika mumakota fainari kekutanga kubvira muna 1980 apo yakatanga kukwikwidza mumakundano makuru enhabvu muAfrica aya.
Nematambiro avakaita neSvondo, zviri kuratidza kuti kumberi kwavo kwakajeka.
Sangano reZimbabwe National Network of People Living with HIV, kana kuti ZNNP+, rinoti riri kushushikana zvikuru kuti nhengo dzaro dzakawanda hadzisati dzava kushandisa mushonga unonzi unodzikisa hukasha pamwe nekupararira kweHIV/AIDS mumuviri wemunhu anorarama neHIV/AIDS.
Mumwe mukuru mukuru musangano reZNNP+, VaClarence Mademutsa, vanoti mushonga mutsva weDolutegravir, kana kuti DTG, uyo wakaparurwa muZimbabwe gore rakapfuura, hausati wava kupihwa vanhu vakawanda vanorarama neHIV/AIDS munyika.
VaMademutsa vanoti vanhu vanorarama neHIV/Aids vakawanda vaifanirwa kunge vakatanga kunwa mushonga weDTG gore ra 2019 risati rapera. VaMademutsa vanoti vanhu havafanirwi kuramba vakamirira mushonga weDTG, sezvo wakanakira kuvanhu vanorarama neHIV/AIDS.
VaMademutsa vanoti dzimwe nhengo dzesangano ravo dzanga dzichinetseka pakushandisa mushonga we Efavirenz, nokudaro chinhu chinenge chakanaka kuti vanhu vakawanda vashandise DTG sezvo mushonga uyu usina hukasha hunovhiringa hutano hwevanhu vanorarama neHIV/AIDS..
VaMademutsa vanoti havasati vave neruzivo rwekuti vanhu vangani vanofanirwa kunge vachipihwa DTG.
Asi mumwe mudzimai asina kuda kudomwa nezita rake anoti vanhu havafanire kumanikidzwa kuti vapinde muchirongwa cheDTG, sezvo vamwe vanhu, vakaita saivo, vasina dambudziko nemishonga yavari kunwa pari zvino.
Studio7 haina kukwanisa kunzwa kugurukota rezvehutano, Dr Obadiah Moyo, kuti zvii zvakanakira mushonga mutsva uyu, uye kuti seyi vanhu vakawanda vasati vava pahurongwa hweDTG sezviri kutaurwa naVaMademutsa.
Asi imwe nyanzvi munyaya dzezvirwere mubazi rezvehutano, Dr Clorata Gwanzura, vanoti mushonga weDTG mushonga mutsva unobatsira kudzikisa hukasha hweHIV.
Dr Gwanzura vanoti bazi rehutano rinogara richiita ongororo dzekuona kuti ndeupi mushonga ungave nani pakubatsira vanorarama neHIV/AIDS.
Dr Gwanzura vanoti ongororo yakaitwa inoratidza kuti DTG inobatsira zvikuru mukudzikisa hukasha hweHIV munguva pfupi mushure mekunge munhu atanga kunwa mushonga uyu.
Zimbabwe imwe yenyika shoma dzemuAfrica dzava kushandisa mushonga weDTG uyo wakatambirwa zviri pamutemo muAmerica mugore ra 2013, mushure mokunge nyanzvi dzehutano dzaona kuti mushonga uyu waibatsira zvikuru kudzikisa hukasha hweHIV/Aids.
Nyanzvi munyaya dzechikafu chinovaka muviri dzinoti dziri kufara nedanho rakatorwa nehurumende rekuti zvinhu zvekudya zvakaita sehupfu nemafuta zviwedzerwe chikafu chinovaka muviri senzira yekurwisa dambudziko rekushaikwa kwechikafu chinovaka muviri.
Zvichitevera dambudziko rekushaikwa kwechikafu chinovaka muviri muvanhu vakawanda, bazi rezveutano rakaisa chiga chekuti kutanga musi wa 1 Chikunguru gore rino, vanogadzira zvekudya zvakaita sehupfu, mafuta ekubikisa, shuga neflour, vachange vachisungirwa kuwedzera zvinovaka muviri muchikafu ichi.
Nyanzvi munyaya dzechikafu chinovaka muviri, Muzvare Ollin Rukweza Chimhau, vanoti danho iri rakanaka chose mukurwisa dambudziko rekushaikwa kwekudya kwakakwana.
Mumwe chiremba musangano reZimbabwe Association of Doctors for Human Rights , Dr Nicholas Wazadza, vanoti izvi zvichadzivirira zvirwere, kunyanya zvinobata vana vadiki nemadzimai.
Dr Wazadza vanoti chikafu chizhinji chiri kudyiwa munyika hachina kudya kunovaka muviri.
Kunyange hazvo vamwe vari kutyira kuti kuwedzerwa kwezvinovaka muviri uku kunogona kuzokanganisa hutano hwavo, Dr Wazadza vanoti vanhu havafanire kutyira hutano hwavo, sezvo zvose zviri kuitwa, zviri kuitwa nenzira dzakatambirwa nenyanzvi.
Mumwe mugari wemuHarare, VaAndrew Tsiga, vanoti nyaya yehurombo ndoinokonzera kuti mhuri zhinji dzinoshaya dziite dambudziko rekushaya kudya kwakakwana uku.
Mutemo wehurumende unoti ma Vitamin A achawedzerwa pamafuta neshuga kuitira kuti zvivake hutano hwakanaka hwevanhu. Muhupfu neflour muchawedzerwa neFolate, Zinc, Vitamin B6 neB12, iron nezvimwewo zvinobatsira mukuvaka hutano hwakanaka hwemuviri.
Gwaro reongororo yakaburitswa neZimbabwe Health Demographic Survey muna 2015 rinoti muZimbabwe pavana vari pasi pemakore mashanu, zvikamu zvevana ava makumi maviri nezvinomwe kubva muzana, havasi kuwana kudya kwakanaka, pamwe nekunovaka muviri yavo.
Mutungamiri weMDC VaNelson Chamisa vashanyira chipatara cheWilkins muHarare icho chinorapwa vanenge vabatwa nezvirwere zvekutapurirana zvakaita secoronavirus.
Vachitaura neStudio 7 pavapedza kushanyira chipatara ichi, VaChamisa vashorawo gurukota rinoona nezvekudzivirirwa kwenyika Amai Oppah Muchinguri Kashiri zvekuti vakabatwa necoronavirus vari kurangwa nekuda kwekutemera Zimbabwe zvirango. Vati mashoko aya anoratidza kushaya hany'a nerufu rwevanhu.
Hatina kukwanisa kubata Amai Muchinguri Kashiri kuti tinzwe divi ravo asi vakataura mashoko aya kuMashonaland West nemusi weSvondo.
VaChamisa vanoti vari kuda kuti makanzuru ose ari pasi pebato ravo aite gadziriro yepamusoro soro kuitira kudzivirira kupararira kwechirwere ichi.
Pavashanyira chipatara ichi, VaChamisa vachiperekedzwa nameya weguta reHarare VaHerbert Gomba.
.
Vamwe vagari vekuKariba vanoti vave kufa nenyota makumbo ari mumvura zvichitevera kushaikwa kwemvura yakachena muguta iri iro riri kumahombekombe kwedhamu guru reKariba.
Vagari vemumusha weNyamhunga vakaita saMuzvare Cleopatra Rusere vanoti havana kumbosangana nedambudziko rakadai mumakore akawanda zvekuti vari kutoshamisika kuti chii chave kuitika. Vanoti kunyangwe kanzuru iri kuvapa mvura nemabhauza haisikuvakwanira.
Muzvare Rusere vanoti zvinoshamisa kuti vari kushaya mvura ivo vari kumahombekombe kwayo.
Amai Mavis Makombe vanoti vave kumanikdzwa kunochera mvura isina kuchena kudhamu.
Mwana wechikoro uyo asingabvumirwe kuti tiburitse zita rake pamhepo anoti vana vechikoro vave kumanikidzwa kutakura mvura yekunwa muzvigubhu.
Meya weguta reKariba VaGeorge Masendu vanobvuma kuti guta ravo raita dambudziko remvura vachiti riri kukonzerwa nemvura yadzikira mudhamu.
Meya Masendu avo vanoti havasati vapihwa mari nehurumende iyo yakapihwa mamwe makanzura kuti vape vagari mvura yakachena nekutakurwa kwemabhini vanoti panofanirwa kuwedzera mapombi emvura sezvo vagari vawandisa kudarika nguva yakare.
Kushaikwa kwemvura kuKariba kunouya apo nyika yatarisana nekupisa kwezuva munzvimbo dzakawanda dzenyika vanhu vachikurudzirwa kuti vanwe mvura yakawanda kuti vasarasikirwe nehupenyu.
Mune imwewo nyaya, zvinonzi paita ropa rakaipa pakati penhengo dzeZanu PF mudunhu reMashonaland West zvichitevera kushoropodzwa kunonzi kwakaitwa mutungamiri wenyika VaEmmerson Mnangagwa nemwana weimwe nhengo yeZanu PF yekuHurungwe, VaRueben Marumahoko.
Mwana waVaMarumahoko, Simbarashe ari kupomerwa mhosva yekutuka VaMnangagwa achiti vari kuuraya bato reZanu PF nenyaya yehuori. Hatina kukwanisa kubata Simbarashe kuti tinzwe divi rake.
Mutevedzeri wasachigaro webato iri mudunhu reMashonaland West, VaDexter Nduna vaudza Studio 7 kuti nyaya iyi yakazeyiwa pamusangano webato iri paChinhoyi Training Centre nemusi weSvondo asi hapana zvavakaita sezvo iri nyaya inofanirwa kunomhan'arwa kumapurisa.
VaNduna vanoti sasachigaro webazi rinoranga vose vanenge vakanganisa mudunhu vanozeya nyaya dzavanenge vasumwa zviri pamutemo.
Asi baba VaSimbarashe, VaMarumahoko vanoti havadi kubvunzwa nezvenyaya iyi.
Pamusangano uyu pakabuda nyaya yekuti VaMnangagwa vari kushoropodzwa zvikuru nenhengo dzebato ravo pamadandemutande asi pasina matanho akasimba ari kutorwa.
Mapurisa arambidza MDC inotungamirwa naVaNelson Chamisa kuparura hurongwa hwayo hwekutsvaira kuChitungwiza.
Mapurisa aya, ayo anga akatakura zvombo, afumira panzvimbo yemabhizimusi paUnit L muChitungwiza akatakura tsamba yanga ichirambidza MDC kuenderera mberi nehurongwa hwayo hwekuparura kutsvairwa kwenzvimbo dzakasiyana-siyana munyika kuitira kuti nyika igare yakachena.
Pasvika Studio 7 pamabhizimusi epa Unit L panga pasara mapurisa mashomanana anga achingotenderera uye vanhu vanga vauya kuzoona VaChamisa vachiparura chirongwa ichi vanga vadzokera mudzimba dzavo.
Mumwe wevanhu ava, Amai Viola Taderera, vaudza Studio7 kuti veruzhinji vanga vabuda chaizvo kuti vanotsvaira pamwe chete naVaChamisa, asi izvi zvatadziswa nemapurisa.
Mutevedzeri wemutauriri weMDC, VaLuke Tamborinyoka, vati zvaitwa nemapurisa izvi zvinoratidza kuti hurumende yaVaEmmerson Mnangagwa inotya veruzhinji nepamusana pekutadza kutungamira zvakanaka kwavanoti kuri kuitwa naVaMnangagwa.
VaTamborinyoka vaenderera mberi vachiti sebato iye zvino vatarirana mutsetse nehurumende yaVaMnangagwa zvichitevera kuramba vongorambidzwa nemapurisa kuenderera mberi nezvavanenge vakaronga.
Asi hurumende, kuburikidza negurukota rezvekuburitswa kwemashoko, Amai Monica Mutsvangwa, vati VaChamisa vanofanirwa kuteerera zvinotaurwa nemapurisa, uye kana vari pachokwadi chekuda kuchenesa nzvimbo vanofanirwa kubatana nemutungamiri wenyika muchirongwa chake chekutsvaira munzvimbo dzinogara veruzhinji.
Tsamba yemapurisa yekurambidza hurongwa hwaVaChamisa hwanhasi iyo yanyorwa nemukuru wemapurisa munharaunda yeChitungwiza, Chief Superintendent S. Mujiwa, iyo iri mumaoko eStudio 7, yakurudzira MDC kuti ibatane nemutungamiri wenyika, VaEmmerson Mnangagwa, pavanenge vachiita hurongwa hwavo hwekutsvaira uhwo hunoitwa kutanga kwemwedzi wegawega.
Mutauriri wemapurisa, VaPaul Nyathi, vati tigovabata zvakare patavafonera asi pataenda pamhepo nharembozha yavo yanga isiri kudairwa.
Chikwata chema Warriors chatarisana nemukana mukuru wekubudirira kuenda kumafainari e 2020 Africa Nations Championships, Chan, apo chiri kutamba neLesotho nemusi weSvondo.
Chikwata ichi chine gumbo rimwechete mumafainari aya mushure mekurova Lesotho 3-1 muNational Sports Stadium asi vanoziva kuti kukundwa 2-0 muMaseru neSvondo, kunosvitsa rwendo rwavo kumagumo mumakwikwi aya.
Zimbabwe inofanira kukunda, kana kuita mangange, kana kurohwa zvayo 1-0, kana 2-1, kuitira kuti ikwanise kuenda kumafainari emakundano aya kuCameroon mushure mekutadza kuita izvi muna 2018.
Pamitambo makumi maviri nemiviri yasangana zvikwata zviviri izvi kubva muna 1980, Zimbabwe yakunda mumitambo gumi neminomwe, Lesotho ichikunda mumutambo mumwe chete, mimwe mitambo mina ichiita mangange.
Nhengo yeZimbabwe National Soccer Supporters Association, VaProsper Chimusoro, vanoti havasi kuona Lesotho ichikwanisa kurova maWarriors ikozvino mushure mekutadza kuita izvi kwemakore makumi matatu nemapfumbamwe.
Nhengo yerimwe sangano revatsigiri vemaWarriors, reWarriors Fan Club, VaMarcabee Makamure, vanoti Lesotho ichazvindikitwa zvokuti Zimbabwe ichakunda 3-1 sezvayakamboita mumutambo wekutanga.
Asi murairidzi wemaWarriors, Joey Antipas, anoti kunyange hazvo vakakunda mumutambo wekutanga, hakusisina zvikwata zvidiki munhabvu muAfrica zvekuti havasi kutarisira Lesotho iyi pasi mumutambo uyu.
Antipas atakura chikwata chake chakasimbisa chinosanganisira Prince Dube, uyo ari kukanda zvibodzwa pamadiro kuHighlanders, Joel Ngodzo na Phineas Bhamusi avo vari kupisa kuCaps United, Evans Katema we Dynamos, Wellington Takaendesa weBlack Rhinos, Edward Madzongwe weFC Platinum, pamwe na Ian Nekati uyo ari kuvhara zvibodzwa kuZPC Kariba.
Zvichakadaro, makundano eCastle Lager Premier Soccer League ari kuenderera mberi kunyange hazvo chikwata chenyika chichange chiri munhandare.
Asi mitambo yezvikwata zviri kutungamira makwikwi aya, Caps United neFC Platinum, yambomiswa kusvika neChitatu apo maWarriors anenge adzoka.
Asi hondo yezvikwata zviri kurwira kuramba zviri muPremier Soccer League iri kuenderera mberi, chikwata chiri pasi pasi mugungano iri Yadah, chiri pamusha neManica Diamonds.
MuGweru muchange musingadaidzwe anonzwa apo zvikwata zvemuguta iri, TelOne neChapungu, zviri kusangana muAscot Stadium neMugovera.
Asi mutambo mukuru muPremier League ndeuyo uri kuColliery apo Chipangano cheHwange chiri kusangana nemaSunshine City Boys eHarare City.
Murairidzi weHwange, Nation Dube, ari kuramba kuti chikwata chake chichange chiri muDivision One mwaka unouya achiti iye varipo svondo rino kunyaradza avo vari kuparidzirira mashoko akadai.
Mimwe mitambo iriko muPSL yakamira seizvi:
Mugovera:
Herentals v Black Rhinos
Mushowani Stars v Triangle.
Misika yefodya yavhurwa muHarare mitengo yefodya iri pasi asi hurumende ichiti inotarisira kuti mitengo ichakwira nekufamba kwenguva.
Gurukota rinoona nezvekurima, VaPerence Shiri, ndivo vaparura mwaka wekutengesa fodya zviri pamutemo pamusika weTobacco Sales Floor muHarare, uye vati vafara nemutengo kunyange hazvo wange uri pasi.
VaShiri vati izvi ndizvo zvinogaroitika mwaka yese sezvo varimi vachitanga kuitengesa foya yemhando yepasi.
Bhero rekutanga ratengwa nemadhora mana eku America pakirogiramu kozotiwo bhero repasi ratengwa nemasendi makumi mapfumbabweeku America pakirogiramu rimwe chete.
VaShiri vaudza Studio7 kuti zvinofadza kuti misika yefodya yavhura kunyange hazvo paine dambudziko rechirwere cheCoronavirus.
Asi mutungamiri werimwe remasangano anomirira varimi vefodya munyika reTobacco Association of Zimbabwe, VaGeorge Seremwe, vaudza Studio7 kuti kunyange hazvo misika yavhurwa, havasi kufara nemitengo iripo.
VaShiri vatiwo kunyange hazvo paine dzimwe nyika dzakawanda dzinorima fodya pasi rese, Zimbabwe ine mbiri yekurima fodya yemhando yepamusoro uye inokwikwidzana neBrazil chete pasi rese.
VaShiri vati kurimwa kwefodya kuri kusimukira zvakanyanya munyika uye ishuviro yavo kuti dai vanorima zvimwe zvirimwa vadzidza kubva kuvarimi vefodya.
Vatiwo kunyange hazvo Coronavirus yakavhiringa hupfumi hwenyika dzinotenga fodya kubva kuZimbabwe dzakaita seChina, hazvisati zvave pachena kuti, izvi zvichakakanganisa kutengwa kwefodya yeZimbabwe here
VaShiri vatiwo vati hurumende inoda kuti varimi vatevedze marimirwo anoitwa kufodya pakurimwa zvimwe zvirimwa zvakaita sechibage, nembanje dzinioshandiswa kurapa dzakaita seHemp neCannabis.
Sachigaro vebhodi remakambani yehurumende inoona nezvekutengeswa kwefodya, yeTobacco Industries Marketing Board, TIMB, VaPat Devenish, vati misika yefodya ingadai yakavhurwa mwedzi wapfuura asi izvi zvakatadziswa nekuda kweCoronavirus.
Vatiwo mwaka uno zvinhu hazvisi kufambiswa semamazuva ose nekuda kwechirwere cheCovid-19 uye mwaka uno varimi havasi kubvumidzwa kupinda mumisika uye vachange vaine vanhu vanovamiririra.
Mumisika mange muine vatengi chete nevanhu vashomanana uye vanhu vese vange vari pamusika vange vakapfeka maMask, vachigeza maoko nekuita zvese zvinofanirwa kuitwa pakudzivirira Coronavirus.
VaDevenish vazivisawo kuti huwandu hwevarimi vefodya hwakadzikira gore rino nezvikamu guni nezvinomwe kubva muzana.
Vatiwo varimi vachange vachibhadharwa mari yavo nezvikamu makumi mashanu kubva muzana ari madhora ekuAmerica, uye imwe yacho iri mari yemuno.
Nyaya yedare remakurukota yekuchinja mazita emigwagwa yakonzera mutauro wakanyanya vamwe vachiti mutemo wakatyorwa uye kupedza mguva kuzeya nyaya dzakadai mudarenyika yakatarisana nenzara.
Vamwe vanoti zviri pamutemo uye hapana chakaipa kuchinja mazita munyika.
Migwagwa inokwana misere mumadhorobha akasiyana siyana akapihwa zita remutungamiri wenyika VaEmmerson Mnangagwa kusanganisa Enterprise Road muHarare, Road, Sixth Avenue muBulawayo, A5 Road mu Kwekwe, Main Street mu Gweru, Chipinge Main Street, Etherton Road ku Bindura, Edgar Peacock Road kwa Mutare, Henry Hartley Road mu Chegutu uye Hughes Street kuMasvingo.
Ko zvekuchinja mazita izvi zviri pamutemo here? Muzvinafundo Lovemore Madhuku nyanzvi munyaya dzezvemitemo vachitungamirawo bato reNCA vanoti mutemo weNames Alteration Act Chapter 14:10 unopa hurumende simba rekuvandudza mazita emigwagwa.
Meya weguta reHarare vari nhengo yeMDC VaHerbert Gomba vati havana kunge vasumwa here nezvedanho iri uye vachatanga vanzwa kubva kumagweta avo kuti zvakaitwa zviri pamutemo here.
Vanachiremba navana mukoti munyika vatanga kuramwa mabasa kunyangwe nyika yatarisana nechirwere chouraya vanhu vakawanda pasi rose cheCoronavirus.
Vanachiremba navanamukoti ava vanoti hurumende iri kukundikana kuvapa zvekushandisa kuti vazvidzivire kutapurirwa zvirwere zvakaita seCoronavirus.
Mutsamba kubazi rezvehutano, iri mumaoko eStudio 7, vanamukoti kuburikidza nesangano reZimbabwe Nurses Association vati vakasuma bazi rezvehutano mazuva maviri apfuura kut vanoda zvekuzvidzivirira kubva kuchirwere cheCoronavirus, mvura muzvipatara uye mari yekushanda kwavachaita nguva yakareba vachirapa vane chirwere cheCoronavirus.
Mutsamba kubazi rezvehutano nevakuru vezvipatara zvehurumende munyika, mutungamiri wesangano rinomirira vanachiremba reZimbabwe Hospital Doctors Association, Dr Tawanda Zvakada, vatiwo nhengo dzavo hadzichakwanise kuramba dzichishanda kutanga nhasi sezvo dzisina zvekuzvidzivirira.
Vati vakaita musangano nehurumende neMuvhuro nezvenyaya iyi asi kusvika pari zvino hapana chabuda.
Hatina kukwanisa kubata gurukota rezvehutano, Dr Obadiah Moyo, kana munyori mubazi ravo, Dr Agnes Mahomva, sezvo vose vange vasiri kudaira nharembozha dzavo.
Kusvika pari zvino hurumende inoti vanhu vatatu vabatwa nechirwere cheCoronavirus munyika uye mumwe chete, mutori wenhau, Zororo Makamba, akashaya vakavigwa neChipiri.
Mutungamiri weZimbabwe Nurses Association, VaEnock Dongo, vatenda kuti vanoda zvikwanisiro muzvipatara nechimbi chimbi uye vakanda mapadza pasi..
Banga guru renyika, reReserve Bank of Zimbabwe, RBZ, raparura musika wekutenga nekutengesa mari yekunze kwenyika kana kuti foreign currency auction nechinangwa chekuyedza kumisa vanhu kuenda kunotenga mari pamukoto zvinonzi nehurumende zvapa kuti dhora remunyika rishaye simba.
Pakuparurwa kwemusika uyu, patengeswa mari inosvika mamiriyoni gumi nerimwe nezviuru mazana mana emadhora ekuAmerica kana kuti US$11, 4 million.
Dhora rekuAmerica ratengwa nemari yemuZimbabwe inoita mabhora makumi mashanu nemamonwe nemasendi makumi matatu nematanhatu.
Asi hapana kuwirirana kuti danho iri richanyukuru nyika mukanwa mamupere.
Hurongwa hweRBZ uhu hunoreva kuti hakuchina zvainge zvoitwa nebhanga iri zvekutara mari inofanira kutengwa kana kutengeswa kwedhora rekuAmerica.
Gavhuna weRBZ, Doctor John Mangudya, vanoti munhu kana kambani inoda kutenga mari pamusika uyu inofanira kunge ichitangira pamadhora zviuru makumi mashanu zvekuAmerica kana kuti US$50 000 kusvika pazviuru mazana mashanu kana kuti US$500 000.
Mari yepamusoro soro inenge yatengeswa nayo mari pamusika uyu ndiyo inenge yoshandiswa vhiki rose semari yekuchinja nayo madhora kana kuti exchange rate.
Nyanzvi munyaya dzezvemabhanga, VaGilbert Muponda, vanoti danho iri rakanaka uye rinoratidza kuti RBZ iri kuteerera zviri kutaurwa nevanhu zvekuti isatare mutengo wemari.
Nyanzvi munyaya dzezvehupfum,i Muzvinafundo Gift Mugano, avo vanodzidzisa paDurban University of Technology, vanoti zviri kuitwa neRBZ hazvina zvakanyanya zvazvinobatsira uye zviri pachena kuti akaroya Zimbabwe akazunza negona rose nekuti matambudziko acho rufuse rusingapore.
Mashoko aya atsinhirwa nemutungamiri wesangano revashandirwi reEmployers Confederayion of Zimbawe kana kuti EMOCOZ, Dr Israel Murefu. VaMurefu vanoti zvimwe zviri kuitwa naVaMangudya zvinonetsa kusadzikisa nekuti vari kutengesa zvinhu zvisipo.
Kunyange vachitenderana nemaonero aya, VaMuponda vanoti zvinhu zviyedzwa chembere yekwaChivi yakabika mabwe ikanwa muto.
VaMugano vanoti kuita musika uyu kunge svondo inopindwa kamwe pavhiki, kukanganisa zvikuru.
Kuti danho ratorwa neRBZ iri richamisa musika mutema?
Vamwe vanoti uku kupedzera tsvimbo kumakunguwo idzo njiva dzichitevera.
Asi veRBZ vanoti vari kushora danho iri vari kuita shungu dzomutana waswera padare kuramba nemhandire seane meno.
Veruzhinji muZimbabwe havasi kufara nemabatirwo akaitwa chikwata chemaWarriors apo chaive mukamba chichigadzirira makwikwi e2017 Africa Cup of Nations.
Vakawanda vanoti mabatirwo akaitwa chikwata ichi anokwanisa kuvatadzisa kutamba zvakanaka kumakundano e 2017 Africa Cup of Nations ayo ari kutanga neMugovera.
Chekutanga, maWarriors akatanga achigariswa kuZifa Village uko vatambi vanoti vaisangana nemakonzo ayo aivatadzisa kurara.
Chechipiri, chikwata ichi chaiita gadziriro yacho munhandare yeGateway Primary School mushure mekunge veZifa vatadza kubhadhara mari yekuti vashandise National Sports Stadium.
Chechitatu, maWarriors ayo aifanira kuve akasimuka neMugovera akazosimuka nezuro mushure megakava nenyaya dzemari yavanofanira kupihwa mukukwikwidza kwavo mumakundano ezvikwata gumi nezvitanhatu aya.
Muongorori wemutambo wenhabvu, VaProsper Muzanharwo, vanoti vatambi vanofanira kupihwa mari kuti vatambe neshungu.
Muteveri wenhabvu, VaShingirai Kadiyo, vanoti havasi kufara nemabatirwo anga achiitwa maWarriors vachiti ivo izvi zvinokonzera kuti chikwata chikundwe mumitambo iyo chaifanira kukunda.
VaKadiyo vanoti vari kuona maWarriors achidyiwa mumitambo yavo yese iyo vari kusanga neAlgeria, Senegal pamwe neTunisia.
Mutsigiri wechikwata cheDynamos, VaShephed Saizi, vanoti vatambi vanofanirwa kubatwa zvakanaka vachiwedzera ivo kuti nemabatirwo anga achiitwa maWarriors, vari kuona pasina chimuko kuGabon.
Zvikwata zviviri kubva mugungano reZimbabwe ndizvo zvinoendera mberi nemakundano aya.
MaWarriors ari kutarisirwa kutamba mutambo wekuedzana masimba neCameroon muYaounde mangwana.
Mutambo wavo wekutanga mumaAfrica Cup of Nations uriko neSvondo apo vari kusangana nemaDesert Foxes ekuAlgeria.
Mvura yakawanda yakanaya muBindura nemusi weMuvhuro inonzi yakaita mafashamu akazopinda mudzimba achiparadza midzyo yakasiyanasiyana.
Kanzura wewadhi 10 uye vari mutevedzeri wameya weBindura, VaNorbert Dhokotera, vanoti kuvhara kwemigero inofanirwa kunge ichirasa mvura ndiko kwakakonzera kuti mvura iyi ijenge ichizopinda mudzimba.
VaDhokotera vanoti kanzuru yavo ichishanda pamwechete nemapurisa neCivil Protection Unit vachiri kuongorora kuti zvinhu zvakakanganiswa nemvura iyi zvakawanda zvakadii, uye kuti vanhu vangani vakawirwa nedambudziko iri.
Kanzuru iri kupomerwawo mhosva yekubvumidza vanhu kuvakira mumadafanha nemunzvimbo dzekurasa nadzo mvura.
Asi VaDhokotera varamba kuti kanzuru yavo yakapa vanhu mvumo vachiti vari mushishi kuti vapiwe mvumo nematare yekuti vaputse dzimba dzakavakwa zviri kunze kwemutemo idzi.
Vashandi vehurumende varamba kutambira mari yanga yavimbiswa nehurumende mumusangano wavaita nehurumende pasi peNational Joint Negotiating Council.
Vachitaura neStudio7 mushure memusangano uyu, uyo watora maawa mashanu, sachigaro wesangano rinomirira vashandi vehurumende reApex Council, Amai Cecillia Alexander, vati hapana chine musoro chabuda mumusangano uyu.
Amai Alexander vati varamba mari yavanga vapihwa nehurumende yanga ichiita kuti mushandi wepasipasi awedzerwe nezvikamu makumi mapfumbamwe nezvinomwe kubva muzana.
Amai Alexander vati vashandi vehurumende vari kuda kuti vabhadharwe mari yakaringana neinenge iri pamusika webhanga kana kuti interbank rate.
Vanga vachitungamira nhaurirano idzi vakamirira divi rehurumende, VaMoses Mhike, varamba kutaura nezvenyaya iyi vachiti titaure negurukota rinoona nezvevashandi, VaPaul Mavhima, avo vanga vasiri kudaira nharembozha yavo.
Amai Alexander vati vachaita musangano nenhengo dzavo neMuvhuro kuti vaone kuti votora danho ripi zvichitevera kutadza kuwirirana kwavaita nehurumende.
Nekune rumwe rutivi, mamwe masangano anomirira vadzidzisi asiri muApex Council akaita seAmalgamated Rural Teachers Union of Zimbabwe akatozivisa kare kuti nhengo dzawo hadzisi kuzoenda kubasa pachavhurwa zvikoro svondo rinouya sezvo achiti mari dzavari kutambiriswa nehurumende hadzisisina chadzinokwana.
Apex Council inotiwo dzimwe nhengo dzayo hadzisati dzadzoka kumabasa kubva zvadzakaenda kuzororo rekisimusi kubudikidza nekushaiwa mari dzemabhazi.
Hurumende inoti haikwanise kubhadhara vashandi vayo mari dzavari kuda sezvo ichiti homwe yayo yakabooka.
Mutungamiri wenyika VaEmmerson Mnangagwa vasvika kuBotswana kumusangano wekudyidzana unoitwa mukati memakore maviri nenyika iyi kana kuti Bi-National Commission.
VaMnangagwa vaenda nemakurukota anosanganisira rezvemari Muzvinafundo Mthuli Ncube, rezvekuburitswa kwemashoko amai monica mutsvangwa uye rezvehutano dr obadiah moyo.
Munyori mukuru mubazi rezvekuburitswa kwemashoko, VaNick Mangwana vati nhaurirano dzakatanga nemusi weChipiri uye mangwana VaMnangagwa nemumwe wavo VaMokgweetsi Masisi vachava zvapupu pakunyoreranwa kwezvibvumirano zvatenderanwa.
Zvibvumirano zviri munyaya dzezvekutengeserana, dzidzo uye nyaya dzezvehutano.
Paramende iri kutarisirwa kuzeya zvakabuda muongororo yemhirizhonga yakaita mushure mesarudzo zviri mugwaro rekomisheni yaitungamirwa nevaimbove mutungamiri weSouth Africa, VaKgalema Motlanthe.
Izvi zvinotevera chikumbiro chaitwa nenhengo yeMDC muparamende.
Gwaro iri rakaburitswa neChipiri kune veruzhinji nemutungamiriri wenyika, VaEmmerson Mnangagwa, zvichitevera ongororo yakaitwa nekomisheni yaVaMotlanthe.
Mumiriri weMbizo muNational Assembly, VaSettlement Chikwinya, veMDC vaudza mutauriri wedare iri, Advocate Jacob Mudenda, kuti zvakakosha kuti zvakabuda muongororo iyi zvizeyiwe nedare iri sezvo zvine chekuita nedare iri pamwe nekushandurwa kwemimwe mitemo yakaita sewesarudzo.
Gurukota rezvemitemo neparamende, VaZiyambi Ziyambi, vati hapana chakaipa panyaya yaVaChikwinya uye vachapinza gwaro iri mudariro pachabva dare iri kuzororo pakati paNdira gore rinouuya.
Vanokokera nhengo dzeMDC muparamende, VaProsper Mutseyami, vaudza Studio7 vati zvakakosha kuti nhengo dzeparamende dzizeye gwaro iri nekuti pane zvimwe zvisina kujekeswa mukati maro.
Mukuru weZimbabwe Democracy Institute, Doctor Pedzisayi Ruhanya, vati kunyange paramende ikazeya gwaro iri, hazvina zvazvinobatsira nekuti mabhiri ese anobva kumutungamiriri wenyika.
Vati zviri kuna VaMnangagwa kutevedza zvakataura naVaMotlanthe nekomisheni yavo.
Asi mutauriri weCrisis In Zimbabwe Coalition, VaTabani Moyo, vati zvakakosha kuti paramende iongorore gwaro iri pamwe nekuona mutungamiriri wenyika atevedza zviri mugwaro iri.
Zvichakadai, nhengo dzeparamende dzeMDC dzaramba kutambira mifaninidzo yemutungamiriri wenyika adzapihwa neparamende pamwe nemakhadi anonzi abva kumahofisi emutungamiriri wenyika.
VaMutseyami vaudza Studio 7 kuti havana chikonzero chekutora mifanidzo iyi nekuti bato ravo haritori VaMnangagwa semutungamiriri wenyika yeZimbabwe.
VaChikwinya vatiwo kunyange dai vaida kutora mifananidzo iyi, havana kwekuisa mifanidzo iyi nekuti ivo senhengo dzeparamende dzese, havana mahofisi kana kuti maConstituency Office munzvimbo dzavanomirira.
Sangano re Cancer Association Of Zimbabwe ririkukurudzira vanhu vane makore makumi mana zvichikwira kuti vaende kunovhenekwa zvirwere zvegomarara.
Izvi zvinotevera mashoko ekuti mutungamiri webato rinopikisa reMDC-T VaMorgan Tsvangirai ari kurapwa chirwere chegomarara rematumbu.
Amai Lyne Mupunzwana mukuru kana kuti Health Services manager vesangano re Cancer Association Of Zimbabwe vanoti vanhu vazhinji vanouya kunotsvaga rubatsiro chirwere chakomba izvo zvinoita kuti zvinhu zvisavafambe zvakanaka dzimwe nguva.
"Kurudziro yedu ndeyekuti vanhu vakwanise kuenda kunowonekwa pachine nguva kuitira kuti vawane rubatsiro chirwere chisati chakomba." Amai Mupunzwana vakaudza Studio 7.
Amai Mupunzwana vanoti zvakakosha kuti vanhu vadye chikafu chinovaka miri chisina mafuta akawanda uye vachiita zvekusimbisa muviri zuva nezuva kuitira kuti miviri yavo igare yakasimba zvakanaka.
"Zvakakosha kuti vanhu vadye chikafu chinovaka miviri zvakanaka nekutwasanudza miviri zuva nezuva, kuputa fodya nekunwa doro zvakanyanya zvimwe zvezvinhu zvinokwanisa kukonzera zvirwere zvegomarara,"Amai Mupunzwana vaudza Studio 7.
Zvinokurudzirwa kuti vanhu vanemakore makumi mana zvichikwira vaende kunotariswa zvirwere zvegomarara zvinosanganisira gomarara rematumbu.
Zvizvarwa zveZimbabwe zviri kunze kwenyika zviri kukurudzirwa kuti zvirambe zvichitevera zviri kuitika kumusha kuburikidza nekuramba zvichidyidzana nevari kumusha pamwe nekutevera zviri kuitika, mungave mune zvematongerwo enyika kana mabhizimusi.
Doctor Chipo Dendere, avo vanodzidzisa pachikoro chepamusorosoro cheGettysburg College, chiri mudunhu rePennyslvania muAmerica, vanoti imwe nzira huru inoita kuti vanhu vari kunze kwenyika vazive zviri kuitika kumusha, kuverenga nhau zuva roga roga.
Vanotiwo izvi ndizvo zviri kubatsira zvikuru dzimwe nyika dzemuAfrica dzine zvizvarwa zviri kunze, dzakaita seNigeria, Ghana nedzimwe, kuburikidza nezvizvarwa zvasdzo zviri kupinda mune zvematongerwo enyika kana kutanga mabhizimusi.
Zvizvarwa zveZimbabwe zvinodarika mamiriyoni matatu zvinofungidzirwa kuti zviri kunze kwenyika, uye mari dzinotumirwa nevanhu ivava ndidzo dziri kubatsira zvikuru mukufambisa hupfumi hwenyika.
Vazhinji vevari kunze kwenyika ava vanonzi vari kuitawo zvirongwa zvakasiyanasiyana zvinosanganisira zvekuvaka, kubatsira vanoshaya uye kusimudzira matunhu avanobva.
Rimwe sangano rinomirira vabereki vane vana vasinganzwe, reDeaf Zimbabwe Trust, raudza paramende neChitatu kuti vana vazhinji vasinganzwi havasi kuenda kuchikoro munyika sezvo zvikoro zvisina varairidzi vane ruzivo rwekudzidzisa vana ava pamwe nemabhuku.
Vachipa humbowo maererano nematambudziko anotarisana nevana ava kukomiti yeparamende inoona nezvedzidzo, imwe nhengo yesangano iri, Amai Barbra Nyangairi, vati zvinosuwisa kuti vana vanodarika zvikamu makumi mapfumbamwe nezvina kubva muzana havasi kuenda kuchikoro.
Vati kunyange zvikamu zvitanhatu nechidimbu kubva muzana zvevari kuenda kuchikoro, vana ava havasi kudzidza zvakanaka, uye zvikoro zvizhinji hazvisina varairidzi vane ruzizvo rwekudzidzisa vana ava.
Amai Nyangairi vati kunyange hazvo pane Maduramanzwi evana vasinganzwe akanyorwa, haasati ave kushandiswa muzvikoro uyewo varaidzi vazhinji havakwanisi kutaura nevana ava sezvo vasingazive mutauro wavo kana kuti Sign Language.
Vati chikumbiro chavo kubazi rezvedzidzo ndechekuti mutauro wemaoko ushandiswe muzvikoro zvese uyewo kuti zvikoro zvevarairidzi zvidzidzise varairidzi kuti vakwanise kudzidzisa vana vasinganzwe.
Mumwe mukuru mubazi redzidzo yePrimary ne Secondary vanoona nezvezvirongwa zvemitemo, VaPeter Muzavazi, vabvuma kuti zvinhu hazvina kumira zvakanaka mubazi ravo uye vati chinangwa chavo ndechekuti kutanga gore rinouya, chikoro chega chega chive nemuraidzi anodzidzisa vana vasinganzwe kana vanorarama nehumwe hurema.
Imwe nhengo yeseneti inomirira vanhu vanorarama nehurema, Amai Anna Shiri, vati zvinosuwisa kuti vana vazhinji vanorarama nehurema vanoshaya mukana wekuenda kuchikoro asi vaine njere.
Zimbabwe ine zvikoro zvinodarika zviuru zvisere nemazana mashanu.
Zvichakadai mutevedzeri wegurukota rinoona nezvevakarwa hondo yerusununguko, VaTshinga Dube, vabvunzwa muparamende kuti sei bazi ravo risiri kushandisa nhepfenyuro dzakaita seStudio7 kuti dzitaure nevakarwa hondo sezvo nhepfenyuro dzeZimbabwe Broadacsting Corporation dzisiri kunzikwa munyika mese.
VaDube vati pane nzira dzakawanda dzekusvitsa mashoko kuvanhu ava dzakaita senhepfenyuro dzakasiyana siyana pamwe nemapepanhau.
Mumwe mutori wenhau akabatwa nechirwere cheCovid-19 anoti ari kusarurwa munzvimbo yaanogara, uye akarambwa nemusikana waaifanirwa kuroora mukupera kwegore rino nepamusana pekuti ainge abatwa nechirwere ichi.
Kudzai Madzivire anoti akaongororwa pamwechete nenhengo dzekomiti yeparamende pakiriniki yemuGweru, akazoshamiswa achiona zita rake rakanyorwa padandemutande achinzi aiva atapurirwa Covid 19.
Madzivire anoti pakatanga veruzhinji kuziva kuti aive neCovid-19, vanhu vakawanda vakabva vatanga kumusema.
Madzivire anoti musikana wake waaida kuroora mukupera kwegore, akamuramba netsambambozha yaakatumira parunhare mbozha achiti aiva asisakwanise kuenderera mberi nezvehurongwa rwokuti varoorane.
Madzivire anoti pakabuda nyaya iyi iye aiva asati ava kuratidza kurwara, asi akazotanga kurwara achirwadziwa muchipfuva akatomboedza kutsvaga rubatsiro kumakiriniki emuBudiriro asi hapana akauya kuzomuona.
Madzivire anoti akazoguma atsvaga hama neshamwari dziri mubazi rehutano, zvakazoita kuti awane mubhedha kuchipatara cheParirenyatwa uko kwainzi kwakazara, asi akakwanisa kuwana mubhedha ndobva aiswa pamushini wekufema.
Madzivire anoti hapana kana mushonga waakapiwa kunze kweParacetamol yokupodza marwadzo. Madzivire anoti akaona vanhu vaifa zuva nezuva zvinova zvimwe zvakakonzera kuti asapore nekukurumidza nokuti aifunga kuti haabude muchipatara ari mupenyu.
Munyori muukuru weZimbabwe Association of Doctors for Human Rights, ZADHR, Dr Norman Matara, vanoti pari zvino hapasati pave nemushonga weCovid 19, asi pane mamwe matanho avakadzidziswa nesangano reWorld Health Organisation, anovabatsira kuziva kana munhu ari kurwara neCovid 19.
Amai vaMadzivire, Amai Viola Madzivire, vanoti kana hama dzavo dziri kuvasema zvichitevera kubatwa kwakaitwa mwana wavo nechirwere ichi.
Vanoti ivo vave kuzeza kuenda kumigodhi kunochera mvura, kuzvitoro kunotenga zvokudya nokuti vave kuonekwa semunhu ane maperembudzi.
Nyanzvi yezvehutano hwepfungwa inoshanda neZimbabwe National Association for Mental Health, Dr Ignatius Murambidzi, vanoti kusarurwa kwevanhu vane Covid 19 kuri kuitika munzvimbo dzakawanda, kusanganisira vanhu vanoshanda nezvehutano avo vanofungidzirwa kuti ndivo vane ruzivo pamusoro peCovid 19.
Dr Murambidzi vanoti kusemwa nekusaarurwa kunokonzera kuti vaye vanenge vaita marwadzo, vasaongororwa zvokuti vanozopedzisira vaparadzira chirwere ichi vasingazive kuti vanacho.
Sachigaro wekomiti yeparamende inoona nezvehutano, Dr Ruth Labode, avo vakawanikwa vaine Covid-19 mushure mekuongororwa, vanoti zvakakosha kuti munhu wese aongororwe kana aine chirwere ichi.
Zimbabwe, sedzimwe nyika dzepasi rose, iri muNational Lockdown senzira yekuedza kudzivirira kupararira kweCovid-19, iyo yauraya vanhu zana nemakumi matatu nevaviri, kusanganisira vaive gurukota rezvekurima, VaPerrence Shiri.
Zvizvarwa zvemunharaunda yeHwirisha kuChivhu, mudunhu reMashonaland East, zviri mumativi mana epasi rino zvine hurongwa hwekutsvaga mishonga nezvekudzivirira chirwere cheCovid19 izvo zvichazopiwa kukiriniki yeGandami kuti ibatsirike.
Mumwe wevari kutungamira hurongwa uhu, uhwo hwavari kuti “Ziva kwawakabva”, VaDewa Mavhinga, vanove zvakare gweta rinorwira kodzero dzevanhu, vanoti vari kufara zvikuru kuti vana veHwirisha vanodarika zana vaungana pamwechete vachibatsira kiriniki yeGandami, iyo vanoti ine nhoroondo yakadzama yekubatsira vanhu vemunharaunda yavo.
VaMavhinga vanoti uku kutanga rwendo kwaitwa nezvizvarwa zvenharaunda yavo, sezvo vaine hurongwa hwekubatsirawo zvakare zvikoro zvakavatenderedza.
Vanoti nharaunda yavo ine vana vakawanda kwazvo vakabudirira kwazvo mumapoka akasiyanasiyana avanoshandira, nekudaro havaoni paine chingavatadzisa kusimudzira nharaunda yavo.
VaMavhinga vanoti vari kushanda pamwechete nevamwe vana veHwirisha vari kumusha pamwe nemunyika, .
Kuti vazhinji vezvizvarwa zveZimbabwe vari kunze kwenyika vasanyanyoshuva kumusha, vanotsvaga nzira dzakawanda dzekuzvitandadza nadzo, dzinosanganisira kuita mitambo yakasiyana inosanganisira mimhanzi.
Gore rino zvizvarwa zveZimbabwe zviri mudunhu reMaryland, DC, Virginia neWest Virginia, zvakaronga mutambo weZimbabwe Music Festival, apo pachaungana vananyanduri vemisambo yakasiyanasiyana inosanganisira mbira nemarimba.
Mutambo weZimbabwe Music Festival uyu, uyo uchaitwa kwemazuva matatu kubva musi wa 28-30 Nyamavhuvhu kuTakoma Park mudunhu reMaryland muno muAmerica, uchange uchipawo mukana kune vanenge vachida kudzidziswa kuridza mbira pamwe nemarimba, uye mitauro yeChishona neNdebele.
Mumwe wevari kuronga nezvemutambo mukuru uyu uye vari nyanzvi mumhanzi yechinyakare, VaJonah Masiya, avo vanogara kuWest Virginia, vanoti bira iri richaitwa munguva dzemanheru kuitira kupawo mukana kune vanenge vaswera vari kumabasa.
VaMasiya vanoti vanhu vachauya kudandaro remafaro iri vachapinda pachena, sezvo hurongwa hwavo husiri hwekupemha mari, asi kubatanidza vana veZimbabwe kuburikidza nemhanzi yekumusha.
Zvimwe zvezvikwata zvichatandadza vanhu zvinosanganisira Motomoto Marimba, Marenje Marimba pamwe nechemuDC chinonzi Sticks and Bars.
Vanenge vachida kunzwa zvizhinji nezvekurongwa kwemutambo uyu vanogona kufona panhamba dzemuAmerica dzinoti 0013012709090, kanawo kutumira tsambambozha ku workshops@hmtrad.com.
Sangano rinomirira vashandi reZimbabwe Congress of Trade Unions, ZCTU, rinoti riri kushungurudzwa nezvarinoti zviri kuitwa nemapurisa zvekushanyira mahofisi aro achiti anoda kuona magwaro anoribvumidza kushanda, mazita evatungamiri pamwe nezvimwe zvakawanda zvavanonzi vari kubvunza.
Munyori mukuru weZCTU, VaJaphet Moyo, vanoti neChipiri mapurisa aya akashayira mahofisi avo ekwaMutare, uye neChitatu mamwe mapurisa ashanyira zvakare mahofisi avo ekuGweru achibvunza zvimwechetezvo.
VaMoyo vanoti mapurisa aya ari kuda kuzivawo kana kunogara vatungamiri vesangano ravo, izvo zvavanoti zvave kuvatyisa.
Vanoti sangano ravo rave kunyorera kumukuru wemapurisa VaGodwin Matanga richivazivisa kuti ndizvo zviri kuitika kunhengo dzavo uye vachasvitsawo gwaro retsamba iyi kugurukota rezvemukati menyika.
Mutauriri wemapurisa, Assistant Commissioner Paul Nyathi, vaudza Studio 7 kuti vanga vasati vanzwa nezvenyaya iyi.
Zviri kubuda kumakwikwi enhabvu epasi rose eWorld Cup kuRussia zviri kuratidza kuti zvikwata zvenyika dzine mukurumbira munhabvu zviri kukanganiswa nezvikwata zvidiki, izvo zviri kuratidza kusimba kudarika zvanga zvichitarisirwa.
Germany, iyo ine mukombe weWorld Cup, neMuvhuro yakarohwa 1-0 neMexico izvo zvakanga zvisingatarisirwi sezvo vanhu vazhinji vakanga vakaisa mari dzavo paGermany.
Imwe nyika inozivikanwa zvikuru munyaya dzenhabvu, Brazil, yakamanikidzwa kuita mangange 1-1 neSwitzerland nemusi weSvondo mushure mekunge Argentina yabatwawo muswe neIceland neMugovera padzakaita mangange 1-1.
Asi zvikwata zvekuAfrica zvatamba mitambo yazvo yekutanga kusvika pari zvino hapana chati chabudirira.
Nemusi weChishanu Egypt yakarohwa 1-0 neUruguay mumutambo unonzi nevakawanda Egypt yayakundikana sezvo shasha yayo Mohamed Salah akanga asimo muchikwata chakarohwa ichi. Morocco yakashaiswawo mufaro zvakare neIran mushure mekurohwawo nechibodzwa chimwe chete iyo ichikundikana kukandawo mumambure.
Mutambo wakatambwa Mugovera nechikwata chekuAfrica wakasuvisa zvakare mhomho yevatsigiri venhabvu vemudunhu iri mushure mekunge Nigeria, iyo yaitarisirwa nevakawanda kuti ndiyo nyika yemuAfrica yekutanga ichatora mapoinzi matatu, yakarakashwa 2-0 neCroatia.
Muteveri wenhabvu uye achirairidza chikwata chevechidiki cheSouth Berkeley chiri kuWest Virginia muAmerica, Jonah Masiya anoti anoona sekunge nyika huru munhabvu dziri kutatarika mumitambo yadzo yekutanga, asi dzichizosimuka kumberi.
Asi Masiya anoti pazvikwata zvekuAfrica, nyika yaangatotarisira kuti ingaenda mberi ichave Senegal, iyo ichatamba mutambo wayo wekutanga nemusi weChipiri nePoland.
Sangano ravana chiremba vakuru re Senior Hospital Doctors Association, rinoti harisi kutambira kurudziro iri kuitwa nesangano re Higher Life Foundation, yekuti vadzokere kumabasa vachipihwa mari nesangano iri.
Mugwaro rakaburitswa neChishanu nesangano iri, Senior Hospital Doctors Association inoti rubatsiro rweHigher Life Foundation rwakanaka chose, asi arwugadzirise matambudziko ari muzvipatara zvehurumende, izvo zvsina mishonga, michina pamwe nezvimwe zvinetswa.
Munyori mukuru we Senior Hospital Doctors Association, Dr. Aaron Musara, vanoti haisi mari chete iri kudiwa navana chiremba, asi kuti vari kuda kuti muzvipatara munge muine mishonga yakakwana nezvimwe zvikwanisiro kuitira kuti varwere varapwe nemazvo.
Dr. Musara vanoti vanotambira nemufaro chido chiri kuratidzwa nesangano reHigher Life Foundation, asi chavanopokanqa nacho chete inyaya yekuti sangano iri rava kuti haridi kutaura navana chiremba, asi iro rakambotanga raenda kwavari richida kunzwa zvichemo zvavo.
Studio7 haina kukwanisa kunzwa divi re Higher Life Foundation, iyo yakavambwa namuzvinabhizinesi, VaStrive Masiyiwa, nemudzimai wavo, Amai Tsitsi Masiyiwa, kuti sangano iri richaita seyi sezvo vana chiremba vari kuramba kutambira kurudziro yaro.
Asi Dr. Musara vanoti muzvipatara mukava nezvose zvinodiwa, uye vana chiremba vachipihwa mihoro inokodzera, vana chiremba vose vasiri kuenda kubasa vanodzokera kumabasa avo.
Vanotiwo havasi kufara nevamiriri vari kupinda mumisangano yavo vakamirira hurumende avo vati vanozochinja maitiro avo kana vabuda mumisangano yavange vachida kugadzirisa zviri kunetsa.
Studio7 haina kukwanisa kunzwa divi rasachigaro weHealth Service Board, Dr. Paulinas Sikosana, sezvo vanga vasiri kubatikana panharembozha yavo.
Asi Dr. Musara vanoti dambudziko remuzvipatara rinogadzirisika nyore ndokana hurumende ikazvipira kugadzirisa nyaya iyi.
Vanachiremba vari pasi pesangano reZimbabwe Hospital Doctors Association vakatanga kuramwa mabasa muna Gunyana vachiti vanoda kuti hurumende iwedzere mihoro yavo pamwe nekuti muzvipatara muve nezvikwanisiro zvinoita kuti madhokotera ashande nemazvo.
Zvichitevera kusagadziriswa kwedambudziko iri, madhokotera makuru ari musangano reSenior Hospital Doctors Association akatangawo kuramwa mabasa achichema nerimwe chetero ravana chiremba vadiki izvo zvakapa kuti muzvipatara zvehurumende zvisare zvisina vana chiremba vanorapa varwere.
Sangano rinomiririra vashandi, reZimbabwe Congress of Trade Unions (ZCTU), rinoti basa ravo ririkuvhiringwa nevasori uye vatungamiri vavo vari kutyityidzirwa.
Munyori mukuru weZCTU, VaJaphet Moyo, vanoti sangano ravo harina charinotya uye richaramba richirwira mihoro yevashandi inovakwanira.
Studio7 haina kukwanisa kunzwa divi rehurumende panyaya iyi.
VaMoyo vati hapana chachinja sezvo vanhu vachiri kunetseka munyika, uye zvinangwa zvavakamboramwira mabasa hazvina kugadziriswa.
Vatiwo ZCTU icharonga kuramwa mabasa zvekare mushure mekutambira zvinenge zvataurwa nemapazi ayo munyika mese.
“Tinekodzero dzakati kuti dziri pamutemo wenyika. Tinoenderera mberi nenyaya yekumiririra vashandi nenyaya yekuratidzira patinenge tisingafari,” VaMoyo vakaudza Studio 7. “Saka zvese izvozvo zvinhu zvatakatarisana nazvo kuti kana zvinhu zvatakataura kuti ngazvigadziriswe zvisina kugadziriswa, tinenge tave kutodzokorora izvozvo zvakaita kuti tisungwe. Hatisi kumira nekuti tiri pamberi pematare.”
Vatungamiri veZCTU vazhinji, kusanganisira VaMoyo nemutungamiri wesangano iri, VaPeter Mutasa, vakasungwa mwedzi wapera vachipomerwa mhosva yekukonzeresa mhirizhonga.
Vakabvisiswa mari yechibatiso kuitira kuti vatongwe vachibva kudzimba dzavo.
Vatungamiri veZCTU ava vakasungwa zvakare muna Gumiguru gore rapera vachipomerwa mhosva yekuratidzira zvisiri pamutemo.
Vanhu vakawanda vanogara muHarare vari kutora matanho okuti vasabatira chirwere chekorera kana kuchitapurira vamwe. Chirwere ichi chauraya vanhu vakawanda vazhinji vavo vari vemumisha yeGlen View neBudiriro muHarare.
Pose pari kuungana vanhu, pangave parufu, kana paminamato, vanhu havasi kubatana maoko apo vanokwazisana sezvinoitika mutsika nemagariro evanhu.
Parufu rwakaitika mumusha weTynwald North nemusi weSvondo, vanhu vakanga vasingatambanudze maoko avo vachikwazisana, asi kuti vakumanisa zvibhakera zvavo senzira yekubatana maoko parufu urwu.
Izvi ndizvo zvaiitwa zvakare kuNyaradzo Funeral Parlour apo hama neshamwari dzaiuya kuzotora mitumbi yehama dzavo.
Mumwe mugari wemuTynwald North, Amai Auxillia Mudhonga, vanoti vanhu vari kushandisa nzira dzehutsanana parufu pavanenge vakaungana.
Amai Mudhonga vanoti vanhu vari kuyeuchidzana nezvekorera zvokuti chimbuzi chepamba pavaive vari pane rufu, chaigezwa nguva dzose nemishonga yekudzivirira kupararira kwehutachiwona hunokonzera korera.
Mumwe mudzimai, Amai Faith Chewe, vanoti vanhu vave neruzivo rwekudzivirira kubatira chirwere chekorera zvakanyanyisa.
Amai Chewe chirwere ichi chabata vanhu vakawandisa zvekuti vamwe varwere vari kurara pasi kuBeatrice Infectious Hospital icho chiri pasi pekanzuru yeHarare City Council.
Kanzuru yeHarare inoti vanhu makumi mana nevatatu vanga vafa nechirwere chekorera muHarare chete pakuvira kwezuva nemusi weSvondo.
Nyanzvi munyaya dzehutano dzinoti korera chirwere chinodzivirika nyore nyore kuburikidza nekuita hutsanana.
Zimbabwe yabatana nedzimwe nyika mukucherechedza zuva reInternational Day Against Drug Abuse, paine kuchema chema kuti dambudziko iri riri kuvhiringa vechidiki vakawanda.
Vachitaura muHarare, mutevedzeri wemukuru anoona nezvekurapwa kwezvirwere zvepfungwa pamwe nekudzivirira kushandiswa kwezvinodhaka, Amai Dorcas Sithole, vati zvikamu makumi matanhatu nezvishanu kubva muzana zvevechidiki vari kushandisa zvinodhaka.
Amai Sithole vatiwo pane avo vari kuita dambudziko rechirwere chepfungwa, zvikamu makumi mana nezvishanu kubva muzana zviri kukonzerwa nekushandisa zvinodhaka izvi.
Amai Sithole vati kiunyange hazvo nyika yakatarisana nedambudziko guru iri, kushaikwa kwenzvimbo dzehurumende dzekuti vanoda kurega zvinodhaka vaporere vari kuri kuwedzera kuipa kwedambudziko iri.
Mutevedzeri wemutungamiri weSADC Parliamentary Forum, uye vari nhengo yedare re Senate, Amai Monica Mutsvangwa, vati kuoma kwehupenyu ndiko kuri kukonzera vechidiki kuti vashandise zvinodhaka zvakanyanya.
Amai Mutsvangwa vakurudzira vechidiki kuti varege zvekukanganisa hutano hwavo nekufurirwa kumwa nekuputa zvinodhaka.
Mumwe wevari kuedza kusiya zvinodhaka mushure memakore gumi nemashanu vachizvishandisa, VaRaymond Kanyemba, vati zvinoramba zvichivadzorera shure inhamo pamwe nekufungisisa zvakanyanya pamusoro pehupenyu hwavo.
VaKanyemba vati kushaya basa ivo vakadya mabhuku zvinovashaisa zororo mupfungwa.
Mumwe musikana wechidiki aimboshandisa zvinodhaka akazosiya mushure mekuwana dzidziso, Muzvare Tendai Chaora, vatiwo vechidiki vazhinji vanoshandisa zvinodhaka zvisingabvumidzwi sezvo zviri kuwanikwa nemari shoma.
Mukuru weZimbabwe Civil Liberties and Drug Network, rimwe remasangano akazvimiririra riri kubatsira kunyurura veruzhinji kubva kuzvinodhaka, VaWilson Box, vati ongororo yavakaita inoratidza kuti vazhinji vari kutengesazvinodhakwa izvi havasi kusungwa asi vashandisi ndivo vanozobatwa nemapurisa.
Pamusoro pezvinhu zvinodhaka zvaita sembanje neCocaine, zvinonzi Zimbabwe yakatarisana nedambudziko rekusashandiswa zvakanaka kwemishonga nemapiritsi anofanirwa kuve achirapa. Mimwe yemushonga iyi inosanganisira mushonga wechikosoro weBroncholeer, mushonga wekunyaradza marwadzo wePethadine pamwe nemorphine nemimwewo.
Sangano re United Nations Office on Drugs and Crime rinoti vanhu vanosvika zviuru zana zvine makumi mapfumbamwe vanofa gore rega rega nekushandisa zvinodhaka pasi rose.
Mubatanidzwa wemapato ari munhaurirano nemutungamiri wenyika VaEmmerson Mnangagwa, Political Actors Dialogue, Polad, unonzi wakasunga kuti uite nhaurirano nemasangano eUnited Nations, International Monetary Fund, World Bank, pamwe nevamwe vane chekuita nezvirango zvinonzi zvakatemerwa vamwe vakuru muhurumende nevekumadokera.
Polad yakabuda nechisungo ichi kumusangano wayo wemazuva maviri wakapera neChitatu waiitirwa kuNyanga, apo vatungamiri vemamwe mapato anopikisa vakakwikwidza musarudzo dzegore rapera vari mumubatanidzwa uyu vakazivisa kuti vanoda kuti zvirango izvi zvibviswe vachiti zviri kurwadzisa vana veZimbabwe.
Mapato aya anoti zvirango izvi zviri kutadzisa kuti nyika iende mberi nekuda kwekunyimwa zvikwereti nemasangano akaita seIMF neWorld Bank.
POLAD ine mapato gumi nemanomwe, ayo ari kutsigirana neZanu PF panyaya yezvirango iyi.
Mutauriri werimwe remapato ari muPolad, reNational Constitutional Assembly, NCA, VaMadock Chivasa, vanoti kunyange hazvo vasingataure vakamirira Polad, bato ravo riri kuti zvirango izvi zvibviswe, kana Zanu PF iri kutadza basa yosara isina chekuhwanda nacho.
Asi vanoona nezvekufambiswa kwezvirongwa musangano reZimbabwe Network for Social Justice, uye vachiongorora zvematongerwo enyika, VaTendai Ruben Mbofana, vanoti havaoni zvirango izvi pazviri kubata nyika, sezvo zvakatemerwa vanhu zana nemakumi mana nevaviri chete.
VaMbofana vanoti hurumende yeZanu PF pamwe nemapato ari muPolad vanogona kunge vaine zvimwe zvavari kuwana kubva mukunyepera vanhu kuti zvirango zvauraya nyika.
Asi VaChivasa vanoti hapana munhu ari kugara muZimbabwe pari zvino asingazive kuti zvirango zvakasunga sei nyika, sezvo iri kutadza kukwereteswa mari nemasangano akaita seIMF neWorld Bank nekuda kwezvirango izvi.
Munyori anoona nezvekuenzaniswa kwemikana pakati pevanhurume nevanhukadzi uye kugara kwakanaka musangano revarairidzi vekumaruwa, reAmalgamated Rural Teachers Union of Zimbabwe, ARTUZ, mudunhu reMasvingo, Amai Sheila Chirisamhuru, vasungwa nemapurisa kuMasvingo kwakare.
Izvi zvinotevera kuratidzira kwaitwa nevarairidzi mudunhu iri vachiti vanoda kuti hurumende ivape mihoro yavo nemari yekuAmerica.
Gweta riri kumirira Amai Chirisamhuru, VaMartin Mureri vekambani yemagweta yeMatutu and Mureri Legal Practitioners, vanoti Amai Chirisamhuru vave kupomerwa mosva yetyora mutemo weMOPA nekuungana vasina mvumo yemapurisa mushure mekumbenge vapomerwa mhosva yekuita zvemhirizhonga.
VaMureri vanoti Amai Chirisamhuru vambochengetedzwa pakamba yemapurisa yeChikato vasati vaiswa mumaoko ematikitivha edivi reLaw and Order uko vacharara usiku hwanhasi paine tarisiro yekuti vamiswe pamberi pedare neChipiri.
Varairidzi vanodarika zana nemakumi mashanu varatidzira pamahofisi edzidzo muMasvingo vachiti vanoda kuti hurumende ivape mihoro yavo nemari yekuAmerica inoita madhora mazana mashanu nemakumi maviri pamwedzi.
Studio 7 yakundikana kubata mutauriri wemapurisa, Assistant Commissioner Paul Nyathi kuti tinzwe divi remapurisa panyaya iyi.
Hurumende yakawedzera vashandi vayo mari dzemihoro svondo rapera asi iri kurambwa nemasangano ose anomirira vashandi vachiti havana kutanga vagarwa navo pasi.
Asi gurukota rezvevashandi nemabasa, Muzvinafundo Paul Mavhima vakaudza Studio 7 kuti hurumende yagara iri kuronga kusangana nevashandi vayo kuti vazeye nyaya dzemihoro mwedzi uno.
Munyori wesangano reARTUZ, VaRobson Chere vanoti neMuvhuro nhengo dzavo chete ndidzo dzakaratidzira, asi vanotarisira rutsigiro kubva kune mamwe masangano pamwe nevashandi vari kuda kuti mihoro yavo igadziriswe.
VaChere vanoti vacharamba vachiratidzira nyika yose kusvika hurumende yavabhadhara mihoro yavo nemadhora ekuAmerica ayo vanoti anokwanisa kutenga.
Varairidzi ava vanoti vari kuda kuti mihoro yavo ive mumadhora ekuAmerica anoita mazana mashanu nemakumi maviri pamwedzi.
Nhepfenyuro yeStudio7 yasvitsa makore gumi nemana itipfenyura zviri kuitika muZimbabwe.
Vanhu vazhinji munyika vanoti vari kufarira zvikuru nhepfeunyuro iyi, vamwe vachiti Studio7 inofanira kuwedzera nguva dzekutepfemyura.
Asi vamwe vanoti Studio7 inofanira kutepfenyura iri munyika sezviri kuitwa nedzimwe nhepfenyuro vachiti pari zvino zvairi kuita zviri kunze kwemutemo.
Mutauriri weMDC inotungamirirwa naVaMorgan Tsvangirai, VaObert Gutu, vakorokotedza Studio7 nekusvitsa kwayaita makore gumi nemana iri pamhepo.
VaGutu nevamwe vakawanda munyika vanosanganisira vanhuwo zvavo, pamwe nemasangano akazvimirira, vanoti Studio7, inhepfenyuro inopa vanhu vese mukana wekutaura zvisinei nekuti vakarerekera divi ripi.
Mumwe mugari wemuHarare, Amai Winnie Mambo, vanoti Studio7 inhepfenyuro inovapa nhau dzakasiyana nedzimwe nhau dzavanonzwa pane dzimwe nhepfenyuro dzemuZimbabwe.
Vanotiwo vanonzwa paStudio7 nhau dzezvinhu zvinotika munyika dzichipakurwa pachena.
Mutauriri weMDC inotungamirirwa naVaWelshman Ncube, VaKurauone Chihwai, vanoti Studio7 inhepfenyuro inowanzopa mukana kumapato ese ezvematongerwo enyika uye inosvikawo kunzvimbo zhinji munyika dzisingasvikwe nedzimwe nhepfenyuror dziri munyika.
VaGutu vanoti mukurumbira une Studio7 kumaruwa unoratidza kune inofarirwa neveruzhinji zvakanyanya.
Asi kunyange hazvo paine mufaro nemabasa eStudio7, vakawanda vanotiwo dai nhepfenyuro iyi yavandudzawo mashandiro ayo.
Asi Amai Mambo vanoti nhepfunyuro yeStudio 7 iri kuwanza nyaya dzemuHarare uye dai yatepfenyurawo nhau dzekumaruwa.
Ukuwo VaChihwai vanoti shuviro yavo ndeyekuti dai Studio7 yatepfenyurawo nemimwe mutauro inotaurwa munyika.
VaGutu vanoti kunyange hazvo pane nhepfenyuro dzakawanda dzakapihwa marezenisi makore mashonana apfuura, nhepfenyuro idzi dzinenge dzinotaura neizwi rimwe chete.
Chikumbiro chaVa Gutu nebato ravo ndechekuti dai yawedzera nguva yekutepfenyura uyewo kuti dai yatepfenyura nemimwe mitauro yakaita seVenda, Tonga nemimwe.
Mumwe wevechidiki muHarare, VaDenford Ngadziore, vanoti dai Studio7 yatotanga terevhizheni chaiyo.
Asi nhengo yeZanu PF zvakare vachimirira Makonde muparamende, VaKindness Paradza, vanoti ivo nebato ravo havafariri Studio7 nekuti inotepfenyura zvisiri pamutemo uye ichitepfenyura kubva kunyika inovengana neZimbabwe.
Vati Studio7 kana ichida kuwirirana nehurumende yeZanu PF, inofanira kunyoresa kuZimbabwe Media Commission yoshanda zviri pamutemo.
Vati semaonero avo nhepfenyuro yeStudio7 inotaura manyepo uye inotsigira mapato anopikisa.
Kunyange hazvo VaParadza vati bato ravo harifariri Studio7, vazhinji kusanganisira makurukota ehurumende, vatsigiri pamwe nenhengo dzeparamende, kusanganisira dzeZanu PF, dzinoteerera nhepfenyuro iyi, kana kutaura paStudio7.
Asi VaParadza vanoti havanganyarari kana vabvunzwa mubvunzo.
Asi veStudio7 vanoti vari kutepfenyura zviri pamutemo sezvinodiwa nemitemo yekutepfenyura pasi rose kunyange hazvo vamwe muhurumende yeZimbabwe vasingazvifarire.
Mukuru weMedia Centre, VaEnerst Mudzengi, vanoti Studio7 inhepfenyuro iri kuita basa guru munyika zvikurusei pakupakuranhau dzine mativi ese mungava munyaya dzezvematongerwo enyika, hupfumi nezvimwe.
Vanoti dai zvaibvira nguva inotepfenyura Studio7 yawedzerwa.
Mukuru weZimbabwe Democracy Institute, Doctor Pedzisai Ruhanya, avo vaive mutapi wenhau kuDaily News apo pakatanga Studio7 muna 2003, vanoti nhepfenyuro iyi yakaita basa guru panyaya yekuburitsa nyaya yeZimbabwe.
VaRuhanya vanobvumirana naVaMudzengi vachiti Studio7 iri kutorwadzisa vateereri vayo nekutepfenyura kwenguva pfupi.
Vanoti dai Studio7 yaitawo nhau dzemangwanani nemasikati kwete kutepfenyura manheru chete.
VeMedia Insitute of Southern Africa - Zimbabwe Chapter, vatenda zvikuru Studio7 nekuramba yakashinga nebasa ravo zvisinei nekuti hurumende yakamira mira zvikuru sei panguva yehurumende yemubatanidzwa kuti nhepfenyuro iyi ivharwe.
Vanoona nezvekushambadzwa kwezvirongwa musangano iri, VaTabani Moyo, vanoti chimwe chasimbisa Studio7 inyaya yekuti nhepfunyuro iyi yaramba ichiburitsa nyaya dzinofarirwa neveruzhinji.
Vatsinhirawo mashoko evamwe ekuti Studio7 inofanirawo kupinda mumaruwa ichiburitsa nyaya dzevanhu vakawanda munzvimbo idzi avo vari kushaya kwekutaura nhunha dzavo.
Vatiwo kunyange hazvo munyika mave nenhepfenyuro dzakawanda, zhinji dzacho dzakarerekera divi rimwe izvo zvisingabatsire nyika neveruzhinji.
Studio7 yakaparurwa nechirongwa cheChirungu musi wa 27 Ndira, 2003 apo zvinhu zvakange zvakaoma munyika munyaya dzekutora nhau, kutepfenyura pamwe nekufambiswa kwemashoko munyika.
Zvirongwa zveNdebele neShona zvakazotanga kutepfenyurwa musi wa 7 Kubvumbi 2003.
Mumwe mukomana wechidiki ane makore makumi matatu nematanhatu VaTafadzwa Chiwaridzo vanoti vari kushandisa chipo chavo chekuimba mukuparidza vhangeri.
VaChiwaridzo vakaburitsa madambarefu maviri kusvika parizvino. Dambarefu rekutanga rinonzi Baba Ndadzoka.
VaChiwaridzo vanoti, “Ndakaimba nokuda kwekuti ndakamborarama zvakashata ndichitaridza Mwari asi ndakazoparidzirwa kudzoka kunashe. Saka ndinoda kuti ndiyedze nepose pandinogona kuti ndiite kuti vanhu vazive Mwari nokuti nguva yapera.”
VaChiwaridzo vanoti vari kunetsekawo nedambudziko rekushaya magitare nezvimwe zvinodiwa pakuimba.
Muimbi wechitendero uyu anoti akabura rimwe dambarefu idzva rinonzi Munondichengeta. VaChiwaridzo vari kukurudzira vechidiki kuti vararame munashe nekuti nyika yananga kumagumo. VaChiwaridzo vanogara kuChegutu kuMashonaland West.
Vanhu vakawanda vanoti boka reZimbabwe Anti-Corruption Commission rinofanirwa kuita ongororo pane zvakabuda mugwaro raAuditor General vachiti kana izvi zvikasaitwa, kurwisa huwori mumapazi ehurumende kuchanetsa.
Vachipa maonero avo pane zvakabuda mugwaro raAuditor General regore ra2018, vanhu vakasiyana siyana vataura neStudio7 vanoti zvakakosha Zimbabwe Anti-Corruption Commission iongorore nyaya dzose dzinonongedza kuti pane huwori hunogona kuve hwakaitwa mungave mumakanzuru kana mumapazi ehurumende pamwe nemakambani ehurumende.
Vakanangana nemakanzuru akasiyana siyana emunyika, Auditor General, Amai Mildred Chiri, vakati makanzuru mazhinji haazi kubudisa nenguva yakafanira, magwaro anoratidza mashandisirwo emari.
Gwaro iri rinoratidzawo kuti pane kusabatwa kwemari zvakanaka kwakaitika mune mamwe makanzuru kusanganisira eBulawayo, Gweru neHarare.
Sachigaro wekomiti yekanzuru inoona nezvekushandiswa kwemari muguta reBulawayo, VaSilas Chigora, vaudza Studio7 kuti vanogutsikana nezvakabuda mugwaro raAuditor General vachiti kanzuru yavo ichaferefeta nyaya yekuti pane mumwe mushandi akazvipa chikwereti zvisiri pamutemo.
Gwaro raAuditor General rakabudisa kuti muguta reGweru pane kusawirirana pamari yemitero yakabhadharwa nevagari nemari iri kubhanga rekanzuru iyi uyewo kuti pane vashandi vanonzi vange vasina kutora mazuva ezororo kwemakore akawanda.
Studio7 haina kukwanisa kunzwa kukanzuru yeGweru kuti ichaita seyi negwaro raAmai Chiri.
Asi mukuru weGweru Residents Forum, VaCharles Mazorodze, vaudza Studio 7 kuti kusaitwa kwemagwaro emashandisirwo emari nenguva yakafanira uye kusabatwa kwemari zvakanaka, kunokanganisa zvikuru kuti makanzuru aite mabasa aanotarisirwa kuita nemazvo.
Vati Zimbabwe Anti-Corruption Commission inofanirwa kuongorora zvizere gwaro raAuditor General kuitira kuti vakapara mhosva vabatwe nemutemo.
Amai Chiri vanoti vakaendesa gwaro ravo kuZACC.
Asi Studio7 haina kukwanisa kubata sachigaro weZACC, Amai Loice Matanda Moyo, kuti tinzwe kuti vachafambisa seyi nyaya yakaiswa mumaoko ekomisheni yavo.
VaProctor Nyemba vesangano reAssociation of Certified Forensic Practitioners vabvuma kuti munguva yapfuura hapana chinobatika chiitwa kana pabudiswa ongororo dzinoratidza huwori mumapazi ehurumende.
Asi vati vane chokwadi kuti ZACC ichaita basa rayo sezvinotarisirwa.
VaNyemba vati zvakakoshawo kuti makanzuru, mapazi ehurumende pamwe nemakambani ehurumende, aite zvirongwa zvinobatsira kudzivirira huwori.
Mudzidzisi wezvidzidzo zvebudiriro paMidlands State Univeristy, VaVincent Chakunda, vachitaura semuongorori akazvimirira, vati huwori hunodzorera budiriro yenyika zvakanyanya vakatsinhirawo kuti ZACC inofanirwa kuita ongororo pamusoro pezvakabuda mugwaro raAuditor General.
Gore rega rega hofisi yaAuditor General inobudisa gwaro rinoratidza mashandisirwo emari nemapazi ehurumende, makambani ehurumende pamwe nemakanzuru emunyika.
Magwaro aya anogara achibudisa nyaya dzehuwori dzinoitika asi pasina matanho anotorwa nehurumende.
Muzvare Rushwaya vakaburitswa muhusungwa neMuvhuro mushure mekubhadhariswa mari yechibatiso, zvichitevera kusungirwa nyaya yekuita zvehuori nekutengesa mitambo kwavakaitwa neChishanu chapfuura
Komiti yedare reparamende inoona nezve dzidzo, tsika nezvemitambo nhasi yabvunzurudza munyori webazi re dzidzo, Va Steven Mahere, vakuru we Sports and Recreation Commission ne ZIFA pamusoro pe nyaya ye Asiagate umo vatambi vebhora vemu Zimbabwe vanonzi vaibhadharwa kuti vatengese mitambo yenhabvu iyo vaitamba kunyika dziri ku Asia.
Panguva iyi chief executive veZIFA, Muzvare Henrietta Rushwaya, ndivo vaironga mitambo iyi.
Muzvare Rushwaya vakaburitswa muhusungwa neMuvhuro mushure mekubhadhariswa mari yechibatiso, zvichitevera kusungirwa nyaya yekuita zvehuori nekutengesa mitambo kwavakaitwa neChishanu chapfuura.
Nhengo ye komiti iyi, Jeffreyson Chitando, vaudza Studio seven kuti mapato ose e MDC ne ZANU-PF muparamende akabatana mukuedza kutsvaga chokwadi munyaya iyi uye kuti nyaya ye huwori munhabvu nemitambo ibviswe.
Va Chitando vati Muzvare Rushwaya vainga vakabata vanhu vazhinji kubva kuhofisi yemutungamiriri wenyika, hofisi dzekupinda nekubuda munyika nevamwe vazhinji izvo zvakaita kuti nyaya iyi ienderere kwemakore pasina aizvibata.
Vanoongorora nyaya dzemitambo nevamwe vanotsigira chikwata cheZimbabwe Mighty Wariors vanoti chakatamba zvinodadisa kunyangwe chakakundwa neGermany 6-1 nemusi weChitatu mumutambo wacho wekutanga wenhabvu yemadzimai kumaOlympics.
Makwikwi aya ari kuitirwa kuSao Paolo, Brazil. Zimbabwe neGermany dziri muGroup F pamwe nedzimwe nyika dzakaita seCanada neAustralia. Pamitambo yakatambwa nemusi weChina, France yakakunda Colombia 4-0.
Mimwe mitambo yakatambwa neChitatu, Sweden yakakunda South Africa 1-0, Brazil ikakunda China 3-0. MuGroup G, United States of America yakakunda New Zealand 2-0.
Makwikwi eCastle Premier Soccer League atsvuka ropa kwasara mitambo mipfumbamwe chete.
Chicken Inn, Dynamos ne FC Platinum ndidzo dziri panhongonya asi kune zvimwe zvikwata zviri kumucheto zvorwa semvumba kuti zvisanyure zvichienda kudivision one.
Mushure memitambo makumi maviri nemumwechete uyezve kwasara mitambo mipfumbamwe,
Chikwata cheChicken Inn charamba chiripamusoro soro pecastle Premier Soccer League mushure mekurova Highlanders 3-2. Kukundwa uku hakuna kufadza vatsigiri vebosso avo vaiimba nekunyomba murairidzi wavo Bongani Mafu apo pakapera mutambo uyu.
Asi vatsigiri veChicken Inn vakapemberera zvikuru mushure mekunge Mitchell Katsvairo arova mambure apo muridzi wepembe ainge ave pedyo nekuridza kuti mutambo wapera.
Chibodzwa ichi chakasangana nemberero huru mushure mekunge magame Cocks anzwa kuti Dynamos yakundawao zvekare. Chikwata che FC Platinum chave pachinhanho chechitatu mapoinzi mashanu pasi pechikwata chirikutungamira chChicken Inn.
Izvi zvinotevera kuenda kwavakaita nekunokunda chikwata chetriangle kuGibbo Stadium neSvondo izvo zvasiya zvekare vari poindi imwechete pasi pechikwata cheDynamos icho chiri pachinhanho chechipiri.
Chikwata chaVaNorman Mapeza cheFC Platinum chikakunda Chicken Inn neDynamos mumutambo yavo uyezve Dynamos neChicken Inn dzikaita mangange, mamoney Bags anoenda pamusoro pemakundao aya.
Mutambi wavo anemukurumbira Brian Muzondiwa anoti chinangwa chavo ndechekutora mukombe wakakosha uyu. Asi vanotevera Dynamos vanoti mukombe ndewavo.
VaModercai Mapondera vanoti varikufara zvikuru nekukunda kwavakaita How Mine 1-0 neSvondo kuRufaro Stadium. VaMapondera vanoti hapana chimwe chavarikutarisira kunze kwekutora mukombe wepremier Soccer League.
Mimwe mitambo yakapera seizvi
Chapungu 2 Caps United 1
Hwange 1 Harare City 0
ZPC Kariba 2 Hwahwa 1
Buffaloes 2 Flame Lilly 0
Dongo 2 Tsholotsho 0
Kwapera mitambo makuma miviri nemumwechete, zvikwata zvina zviri pamusoro ndeizvi.
Dynamos 39 points.
FC Platinum 38 points
Triangle 36 points,
Zvikwata zvina zviri pasi pasi ndeizvi
Flame Lilly 18
Tsholotsho 18
Whawha 18
Dongo 17
Mitambo yeCastle Lager Premier Soccer League ichambomiswa svondo rino ichipa mukana kumutambo we2017 Africa Cup of Nations pakati peZimbabwe neGuinea. Mashoko atirikunzwa arikuti mutambo uyu wavekutambirwa kuRufaro Stadium kwete kuNational Sports Stadium.
Vabereki vane vana muzvikoro zvebhodhing’i vanoti vava kubvisa vana vavo muzvikoro izvi sezvo zvikoro izvi zvava kuvadhurira.
Vabereki vakataura neStudio7 mushure mekushanyira vana vavo vanoti vakaudzwa kuti mari yechikoro yakakwidzwa nezvikamu zvinopfuura zana kubva muzana zvikoro zvichinzi zviri kuti mitengo yechikafu iri kukwira zuva nezuva muzvitoro.
Ukuwo vakuru vezvikoro vanoti vave kunetseka kutengera vana vechikoro chikafu chakakwana nekuti mitengo iri kukwira zvichiita kuti mari yakabharwa nevabereki vevana ava isakwanie
Mumwe ane mwana ari pachikoro chakakwidza mari, VaOscar Makova, vanoti kuendesa mwana kubhodhing’i kwave kurwadza nekuwedzerwa kwaitwa mari idzi.
Muzvare Molly Murinye vanotiwo kunyange hazvo zvinhu zviri kukwira munyika, zvikoro zvinofanira kuziva kuti mari inotambirwa nevashandi, kunyanya vehurmende, haisi kukwira sezviri kuita mitengo yezvinhu muzvitoro.
Studio7 haina kukwanisa kubata mukuru wemabasa mubazi rezvedzidzo yepasi mudunhu re Masvingo, VaZedius Chitiga, kuti tinzwe pamire hurumende.
Asi mutevedzeri wegurukota rezvidzidzo yepasi, VaEdgar Moyo, vanoti hurumende yakapa mvumo kuzvikoro kuti zviwirirane nevabereki pakukwidzwa kwe mari dzechikoro vozonyora tsamba yekupiwa mvumo kubazi ravo.
Asi mumwe mubereki, Muzvare Sungano Zvarebwanashe, vanoti sezvo kukwidzwa kwakatendedzwa nehurumende, vanoona zviri nani kudzosa vana vavo vadzidze havo pazvikoro zvavanenge vachibva kumba, izvo zvisiri kuwedzera mari nekuti hakutengwi chikafu.
Muzvikoro zvizhinji, vadzidz vanoti vave kushuva nyama sezvo yave kudhura izvo zviri kuita kuti vadye nemuriwo wekabeji, bhinzi kana mukaka.
Vadzidzi ava vanotiwo mangwanani vari kudya bota chete sezvo chingwa chave kudhura zvakanyanya.
Mumwe mubereki, VaTakunda Mutengwa, vati zvinhu zvikaramba zvakadai vana vanogona kurwara nezvirwere zvekushaiwa chikafu chakakwana.
Vabereki vevana vepachikoro che Gokomere Mission vakanetsana nemusi weMugovera nevakuru vechikoro ichi pamusangano wakaitwa zuva rekushanyira vana apo vanga vanzi vawedzere mari inosvika chiuru nemazana mapfumbamwe emadhora.
Izvi zvakarambwa nevabereki avo vakati pakavhurwa kwezvikoro mwedzi wapera, vakabhadhara chiuru chemadhora nemazana maviri.
Vabereki nevakuru vechikoro ichi vakazowirirana kuti vawedzere mazana matanhatu emadhora.
Zvimwe Zvikoro zvakaita seChibi ne Dewure High zvakawedzera mari inopfuura chiuru chemadhora.
Zvikoro zvinonzi zviri kuramba zvichiwedzera mari nekuti mitengo yechikafu, nemafuta edzimotokari iri kukwira svondo roga roga.
Mutevedzeri wegurukota redzidzo yepamusoro, VaGodfrey Gandawa, vakati makoreji munyika anofanira kupinza vadzidzi vakawanda vanorarama nehurema muzvikoro izvi sezvo hurumende iri kukurudzira kuti vanhu vanorarama nehurema vadzidze pamwe nevamwe.
Vachitaura pamabiko ekupemberera vadzidzi vainge vapedza zvidzidzo pachikoro chevadzidzisi cheMasvingo Teachers College nguva pfupi yapfuura, VaGandawa vakati hurumende inoda kuona zvikoro izvi zvichiwedzera vadzidzi vane hurema.
Vakati vanofara kuti zvikoro zvakaita seMasvingo neUnited College of Education kuBulawayo zvave kutoita izvi.
Asi vakati zvikoro izvi zvinofanira kuwedzera huwandu hwevadzidzi ava uyewo zvimwe zvikoro zvevadzidzisi pamwe nemaUniversities zvinofanira kutora vadzidzi vanorarama nehurema vakawanda.
Muzvare Makanaka Gumbo vakati kurudziro yehurumende yakanaka chose sezvo vanhu vanoraramba nehurema vange vasiri kuwana mikana seinowanawo vamwe mumakoreji.
Munyori wenhau anorarama nehurema uye achishanda nevanhu vanorarama nehurema, VaPatrick Musira vakati kurudziro yehurumende yakanaka asi vakati hurumende inofanira kuona kuti makoreji aya ane zvinhu zvinoshandiswa nevanorarama nehurema kuti vakwanise kudzidza zvakanaka.
Mukuru weCentre for Disability and Development, VaMasimba Kuchera vakatiwo izvi zvakakosha asi makoreji anofanira kushandisa mari yakawanda kugadzirisa zvivakwa zvavo kuti vadzidzi vanorarama nehurema vadzidze vasina dambudziko.
Vakatiwo kurudziro chete haina kukwana vachiti kuti zvikoro zvepamusoro zvikwanise kutora vadzidzi vanorarama nehurema hurumende inotofanira kuitwa mutemo.
Munyika mune vanhu mamiriyoni maviri vanorarama nehurema uye vazhinji vevanhu ava vanoshaya mikana yekuenda kuzvikoro sezvo zvikoro zvizhinji zvepasi nezvepamusoro zvisina dzimba dzekudzidzira nemimwe midziyo inoita kuti vanhu ava vadzidze zvakanaka.
Vanhu vakawanda vari kuswera vari mumitsetse nemotokari dzavo vakamirira kuwana peturu mumagaraji akawanda.
Vanoshandisa motokari dzavo mukufamba vanoti panzvimbo yekuti dambudziko remafuta edzimotokari rigadzirike, zvinhu zviri kutoramba zvichishata.
VaJoseph Tanyanyiwa, avo vanga vakamirira mafuta paHigh Glen Shopping Center, vati vange vamira mumutsetse kubva na7 mangwanani uye vanga vasati vawana mafuta na 2pm dzemasikati.
VaTanyanyiwa vati munyika munofanirwa kuita hurukuro dzinobata munhu wese kuitira kuti nyika ibude mumadhaka mairi.
VaMicheck Chawatama vatiwo nhasi ranga riri zuva repiri vari mumutsetse wemafuta epeturu.
Mumwe muruume ada kuzivikanwa nezita rekuti Talent Bhachi ati zvinomushungurudza zvakanyanya kuti vari kupedza nguva yekushanda kumabasa kwavo vari pamutsetse.
VaBhachi vati izvi zvinokonzera kuti nyika isafambira mberi.
Mumwe murimi, VaGoodknows Homwe, vati kushaikwa kwemafuta kuri kukanganisa mabasa avo, sezvo zvirimwa zvavo zviri kusvika pakushata vachishaya mafuta ekuti vaunze zvirimwa zvavo kumusika muHarare kubva kuGoromonzi.
Gurukota rezvemhando dzemoto, VaFortune Chasi, vakaudza vatori venhau nezuro kuti hurumende haisi kufara nezviri kuitwa nemakambani ane marezinesi ekutengesa mafuta izvo zvavakati zviri kupa kuti veruzhinji vashaye mafuta edzimotokari kunyange hurumende ichinge yaita zvose zvinodikanwa kuti munyika muve nemafuta anokwanira veruzhinji.
Hurumende yakati ichatorera makambani aya marezenesi.
Studio7 haina kukwanisa kutaura nevemagaraji kuti tinzwe kuti seyi vasina mafuta sezvo vashandi vemugaraji aya vanga vachiti havabvumidzwe kutaura nevatori venhau.
Vamwe vanoshaya muHarare vave kupinda muna 2020 vachinyemwerera mushure mekunge kambani yeOk Zimbabwe yapa masangano anobatsira vanoshaya chikafu nezvimwe pasi pehomwe yeHarare Mayor’s Cheer Fund.
Vachituara pane chimwe chitoro chavo muHarare meshure mekutambidza meya weHarare, VaHebert Gomba chikafu nezvimwe zvinhu zvekushandisa, mukuru wekambani yeOK Zimbabwe, VaAlex Siyavora, vati gore negore kambani yavo inoita izvi senzira yeku rerutsira vanoshaya panguva ino apo veruzhiinji vanenge vachifara nekupembeera nehama neshamwari.
Vati kambani yavo inoita izvi mumaguta madhorobha nenzvimbo dzese dzainoshandira senzira yekubatsira vaya vasina chekubata panguva ino.
VaGomba vatenda zvikuru makambani akaita seOK Zimbabwe ayo vati anobatsira kanzuru nechikafu nezvimwe zvekupa kune vanoshaya pamazuva eKisimusi negorezva.
Vatiwo homwe yavo yeMayor’s Cheer Fund haichamirira kimisimusi chete sezvo vanhu vachitambura gore rese.
Vachitaura vakamirira musha weBoka reDonhodzo wekuHighfiled uyo unochengeta vakwegura, Amai Emilia Mkaratigwa, vatenda VaGomba neOK Zimbabwe nekuratidza rudo panguva ino vachiti chikafu chavawana chichabatsira zvikuru pamusha wavo.
Nhengo yeZimbabwe Albino Association, Emmaculate Paidamoyo Chitsunza, anoti afara nezvaitwa nehomwe yaMayor’s Cheer Fund.
Mamwe masangano awana Rubatsiro nhasi anosanganisira Tose Respite Care Centre, Jairos Jiri Southerton, Wheelchair Bound neHarare Children’s Home.
Homwe yeMayor’s Cheer Fund, ihomwe inotambira rubatsiro runosanganisira chikafu, mbatya mari nezvimwe kubva kumakambani nemasangano akasiyana uye zvese izvi zvinozopihwa kumasangano anoriritira vanoshaya nameya weguta.
Gore rino rino homwe iyi yakatsigirwa nemari inodarika zviuru mazana maviri zvemadhora.
Nguva yeKisimisi inguva yekuzorora asi veruzhiji vanoda kutora nguva iyi kuita zvakasiyana siyana.
Kune vamwe ichange iri nguva yekushanyira hama kumaruwa mushure mekupedza gore rose mumaguta.
Kune vamwewo ichange iri nguva yekushanyira vari kuchengetwa mudzimba dzevakarasikirwa nevabereki pamwe nekuvapa ruyamuro.
Asi kune vamwe, achange ari magariro emazuva ese.
Aya ndiwo mararamiro achange achiitawo vezvemitambo panguva yezororo yeKisimisi rino.
Anotaura akamirira veZimbabwe Football Association, VaXolisani Gwesela, vanoti vakananga kumusha kwavo kuZhombe uko vari kunosangana nehama dzavo vachigocha nyama yembudzi yavachauraya.
Mukuru wekumahofisi eZimbabwe Olympic Committee, Muzvare Anna Mguni, havana kunyanya kusiyana naVaGwesela muhurongwa hwavo.
Muzvare Mguni vanoti mushure mekumhanya mhanya gore rose, ino yave nguva yekuzorora.
Muzvare Mguni vanoti vari munzira kuenda kumusha kwavo kuChimanimai kunopemberera kisimisi nemhuri yavo yese kusanganisira vamwe vari kubva kunze kwenyika.
Izvi ndizvo zvakare zvichaitwa naVaGeorge Shaya avo vakatora mukombe weCastle Soccer Star of the Year kashanu vachitambira chikwata cheDynamos mumakore ekare.
VaShaya vanoti vachange vachipemberera vari pamba kana kushanyira hama neshamwari dziri pedyo navo.
Murairidzi weCaps United, Lloyd Chitembwe, uyo akatora mukombe weCastle Lager Premier Soccer League pamwe nemukombe weCoach of the Year, anoti ino inguva yekupemberera zvavakakohwa.
Asi mutambi wetsiva ane mukurumbira, Charles Manyuchi, uyo ane bhande resirivha reWorld Boxing Council muhuremu hwe welterweight, anoti kwaari haisi nguva yekuzorora.
Manyuchi anoti panguva ino achange achigadzirira zvakasimba sezvo ari kutarisira mutambo mukuru gore rinotevera apo ari kurwa naDanny Garcia wekuAmerica uyo ane bhande reWBC regoridhe.
Asi maneja waManyuchi, VaChris Malunga, avo vanove zvekare mukuru weOriental Boxing Promotions, vanoti vachatora nguva ino nevatambi vavo kushanyira nzvimbo dzinochengeterwa vakarasikirwa nevabereki vachivapawo ruyamuro rwavanokwanisa.
Munyori mukuru weZimbabwe Volleyball Association, VaRingisai Mapondera, vanoti hapana chinodarika mutambo wevolleyball paKisimisi.
VaMapondera vanoti vachange vakaungana nehama neshamwari pamba pavo muHarare vachitamba mutambo uyu mukupemberera kwavo nguva ino.
Vezvemitambo vari kupinda muzororo iri panguva iyo zvinhu zvisina kumira zvakanaka munyaya dzemari, dambudziko riri kuratidza kuti hurumende iri kukundikana kuri gadzirisa.
Mapurisa nemasoja aswera achirambidza vanhu kupinda mukati meguta reBulawayo uye kudzinga vamwe vanhu vanga vave muguta nechekare.  Vamwe vanhu vataura neStudio7 vati vanetseka kusvika kumabasa kwavo sezvo mapurisa achishanda nevechiuto, ange akaisa maroadblock mumigwagwa yose inopinda mudhorobha achidzorera vanhu vakwanda kudzimba.  Mumwe mugari uyo angozvidoma nezita rekuti Sisa, uyo anogara mumusha weCowdray Park achitengesa mune chimwe chitoro chinotengesa zvekudya, ati azokwanisa hake kusvika kubasa kwake asi zvange zvakaoma.  Mumwezve mugari uyo angozvidoma nezita rekuti Amai Dube, ati ashamisika nekuona mapurisa nemasoja vachidzinga vanhu mudhorobha zvisinei nekuti mitemo yelockdown yakati zvitoro nemamwe mabhizimisi zvinogona kuvhura kusvika panguva dza3 masikati.  Mumazuva mashoma apfuura dare repamusoro reHigh Court rakapa mutongo wekuti mapurisa haana mvumo yekubvunza vanhu magwaro ekufambisa kana kuvarambidza kufamba, mushure mekunge rimwe gweta rinorwira kodzero dzevanhu, VaObey Shava, vakwira kudare nechikumbiro chechimbi-chimbi chekuti mapurisa asaite izvi.  VaShava vati vanoshushikana zvikuru nekusatevedzera mutemo kuri kuitwa nemapurisa.  Pave nemazuva akawanda mapurisa nevechiuto vachirambidza veruzhinji kupinda mumadhorobha munzvimbo dzakasiyana-siyana munyika uye vakawanda vanoti izvi zvine chekuita nekuedza kudzivirira kuratidzira kwakarongwa kuitwa mangwana.  Hatina kukwanisa kunzwa kubva kumutauriri wemapurisa, Assistant Commissioner Paul Nyathi, sezvo nharembozha yavo yange isingabatiki.  Asi mukuru wemapurisa, VaGodwin Matanga, vakaudza Studio7 neChitatu kuti kuratidzira kuri kuda kuitwa nemusi weChishanu hakuzi pamutemo uye vanhu vasina mvumo yekupinda mumadhorobha vanofanirwa kugara kudzimba dzavo.  Mune imwewo nyaya, mukuru weNational Aids Council mudunhu reBulawayo, Amai Sinatra Nyathi, vaudza Studio7 kuti veruzhinji munyika havasi kutambira zvizere kuti chirwere cheCovid-19 chiriko uye vayambira kuti vanhu vanofanirwa kutevedzera zvinotaurwa nenyanzvi dzezvehutano senzira yekuzvidzivirira pakubata chirwere ichi.  Amai Sinatra vataura izvi mushure mekupa rubatsiro rwezvinhu zvinoshandiswa mukudzivirira chirwere cheCovid-19 zvakaita sema Personal Protective Equipment nema sanitiser kukanzuru yeBulawayo.
Vati vaona zvakakosha kupa rubatsiro urwu sezvo vashandi vezvehutano kunyanya vana mukoti vari ivo vari panjodzi yakakura yekubatwa nechirwere cheCovid-19.  Pachiitiko chimwe chete sangano reWorld Vision rapawo rubatsiro kukanzuru yeBulawayo rwematangi emvura, mushonga inoshandiswa pakuchenesa nzvimbo uyewo zvipfeko nezvinhu zvinoshandiswa kudzivirira kubata chirwere ichi.  Kune vanhu gumi nevanomwe vafa nechirwere cheCovid-19 kusvika pari zvino muguta reBulawayo uye pari zvino guta iri ndiro rine huwandu hwakakura hwevanhu vafa nechirwere ichi munyika mose.
Vamwe vana vepachikoro cheNjube High School muguta reBulawayo varatidzira nhasi vachiti havasi kufara nekukwidzwa kwemari yechikoro vachitiwo havasi kudzidza szevo vadzidzisi vakawanda vari kuramwa mabasa.
Vamwe vaona zvichiitika vati vana ava vafamba kubva pachikoro kusvika mumugwagwa weLuveve Road vachibva vazodzorerwa kuchikoro nemapurisa.
Pasvika Studio 7 pachikoro apa vadzidzi vose vange vaunganidzwa nemapurisa vachivabvunzurudza nezvikonzero zvekuratidzira.
Vana vanosvika zana avo vabvuma kuti vange vapinda mukuratidzira uku vazopinzwa mune imwe imba yekudzidzira umo vanzi vanyore zvichemo zvavo vakazonzi vanyorewo mazita avo pasi.
Mumwe mukuru wezvedzidzo kana kuti District Schools Inspector muBulawayo Amai Zanele Muyambo vaudza vana avo kuti havafanirwe kutyira kuti vachashungurudzwa.
Vati zvichemo zvavo zvinokwanisa kugadziriswa nekukasika zvichagadziriswa. “Kana paine zvichemo zvamunazvo, ngatiregei kutanga taita zvekupinda mumugwagwa nekuti zvinoshatisa chimiro chechikoro chenyu,” vanodaro Amai Muyambo.
Vaenderera mberi vachiti, “Kutaura kwandiri kuita kudai ndinoziva kuti inzwi renyu ranzwikwa sezvamange muchida. Asi zvakadaro chimiro chenyuwo chakanganisika. Tine nzira dzedu dzekuti vanhu vataure nadzo, ngatidzishandisei kuti titaure zvinenge zvatinetsa.”
Pane mashoko ekuti mumwe mudzidzisi wepachikoro ichi ndiye akurudzira kuti vana ava varatidzire asi pataedza kunzwisisa nezvenyaya iyi zvizere mukuru wechikoro uyo angozviti anonzi Msimanga ati haabvumidzwe kutaura nevatapi venhau.
Mumwe mudzidzi atisingakwanise kudoma nezita kana kubudisa pamhepo senzira yekumuchengetedza audza Studio 7 kuti vadzidzisi varatidzira pachavo vega senzira yekusafara kwavo nekukwidzwa kwakaitwa mari yechikoro uyewo kuti vadzidzisi havazi kuita basa ravo nemazvo nekuda kwekuti havazi kuwana mari yemihoro yakakwana.
Mumwe mubereki ati anonzi Amai Mudzimba atsutsumwawo nekukwidzwa kwakaitwa mari yechikoro pachikoro apa kubva pamadhora makumi mapfumbamwe kusvika pamadhora mazana mana nemakumi mana.
Amai Mudzimba vati hurumende inofanirwa kugadzirisa zvichemo zvevadzidzisi kuitira kuti zvinhu zvifambe zvakanaka munyaya yedzidzo munyika.
Zvichakadaro, VaObert Masaraure mutungamiri weAmalagamated Rural Teachers’ Union of Zimbabwe, ARTUZ, vanoti zvinhu hazvina kumira zvakanaka muzvikoro kunyanya zvekumamisha uko vanoti vadzidzisi vakawanda havana kudzokera kumabasa.
Hurumende yakazivisa munguva pfupi yapfuura kuti iri kuwedzera vashandi vayo mari yemuhoro nezvikamu makumi mapfumbamwe nezvinomwe kubva muzana asi sangano reARTUZ nemamwe anoti Zimta neProgressive Teachers’ Union of Zimbabwe, akati mari iyi ishoma zvikuru sezvo zvinhu zviri kudhura zvakanyanya munyika.
Gurukota rezvemari Muzvinafundo Mthuli Ncube vakatiwo hurumende ine chido chekuda kuramba ichiita hurukuro nevashandi vayo vamwe vacho vave kuramwa mabasa vachiti havana zvikawinisiro.
Hatina kukwanisa kubata gurukota rezvedzidzo VaCain Mathema sezvo nharembozha yavo yange isiri kudairwa.
Imwe nyanzvi munyaya dzekugadzirwa kwemishona mubazi rezvehutano inoti Zimbabwe hasati yaita tsvagiridzo inoburitsa humbowo hwunoratidza kuti mbanje inogona kushandiswa semushonga unogona kurapa zvirwere zvakasiyana siyana kunyange hazvo hurumende yakadzika mutemo unobvumidza kurimwa kwembanje yekugadzirisa mishonga yakasiyana siyana.
Mukuru anoona nezvekugadzirwa kwemishonga mubazi rehutano, Amai Ropafadzai Hove, vanoti Zimbabwe haisati yaita tsagiridzo inoburitsa pachena kuti mbanje inoshanda semushonga wokurapa zvirwere zvakasiyana siyana, kunyange hazvo mbanje yava kubvumidzwa kurimwa zviri pamutemo nevanhu vanenge vapihwa marezenisi ekuita izvi.
Amai Hove vanoti mutemo uripo unoti mbanje iyi inotanga yaitwa mishonga yemafuta nemapiritsi yotengeserwa nyika dzine mitemo inobvumidza kushandisa mbanje semushonga, kwete kuitengesa muZimbabwe.
Amai Hove vanoti hurumende haisi kubvumidza munhu wese wese kuti arime mbanje sezvo ichityira kuti inoguma yoshandiswa zvisiri pamutemo.
Amai Hove vanoti kuti munhu apihwe rezenisi rekurima mbanje, anofanirwa kutanga aratidza humbowo hwekuti kune makambani ekunze kwenyika anoda kutenga mishonga inogadzirwa kubva mumbanje.
Imwe nyanzvi munyaya dzembanje, Dr Zorodzai Maroveke, vanoti danho rehurumende rekupa vanhu marezenisi harisi kutambirwa nevakawanda vagara vachishandisa mbanje muchivanhu semushonga unorapa. Doctor Maroveke vanoti mbanje yagara ichishandiswa munyika chirungu chisati chauya.
Asi Dr Maroveke vanoti kunyange hazvo Zimbabwe iri kuomesa musoro panyaya yekuisa mitemo yembanje iyi, kune vamwe vari kutenga mishonga iyi zvisiri pamutemo kunze kwekunze izvo zviri kupa kuti nyika irasikirwe nemari yakawanda inofanirwa kuge ichivaka hupfumi hwenyika, dai Zimbabwe ichibvumidza kuti mishonga iyi itengeswe munyika.
Nyika dzakawanda dzakabudirira, kusanganisira America, dziri kushandisa mushonga unogadzirwa kubva mumbanje mukurapa marwadzo nezvimwe zvirwere zvinobata mitezo.
Sangano reU.S. National Academies of Sciencies rakatambira makore maviri apfuura kuti ichokwadi kuti mishonga inobva mumbanje inogona zvikuru kupedza marwadzo muvanhu vakuru.
Kambani yeWaters Corp yekuAmerica inonzi yakapa bazi rehutano mushina unokosha madhora ekuAmerica zviuru mazana mashanu, munguva pfupi yapfuura. Mushina uyu uchashandiswa pakugadzirwa mishonga yembanje uye mukuita ongororo yemishonga yakasiyana siyana muZimbabwe.
Pamusangano wakaitirwa kuVictoria Falls gore rino, nyanzvi dzakabva kuLiberia, Rwanda, Uganda nedzimwe nyika dzemuAfrica, dzakaratidza chido chekuda kunzwisisa mashandiro anoita mbanje semushonga.
Gurukota rezvekuburitswa kwemashoko, Amai Monica Mutsvangwa, vakazivisa kutanga kwemwedzi uno kuti Zimbabwe ichavandudza mitemo inorambidza kurimwa kwembanje, kuitira kuti vanhu nemakambani ari kupihwa marezenisi, vachitanga kurima mbanje iyi zviri pamutemo.
Pari zvino munhu anorima mbanje, kana kuwanikwa ainayo, anogona kutongerwa kugara mujeri kwemakore anosvika gumi nemaviri.
Kusaenda kubasa kwavanachiremba kwave kupararira kuzvipatara zvakawanda munyika sezvo pasina nhaurirano dziri kuitwa nehurumende kugadzirisa nyaya iyi.
Izvi zvasiya varwere vakawanda vachitambura nekushaya vanobatsira.
Vamwe vataura neStudio7 vati vari kutora nguva yakawanda vakamirira kubatsirwa vamwe vachinzi vazodzoke kana zvinhu zvave nani.
Vanachiremba vanoti vari kuda kuti mari dzavanotambiriswa dziiswe pachikero chimwe chete nemari yekuAmerica pakutengwa kwainoitwa mumabhanga pazuva zvichienzaniswa nemari yemaRTGS Dollars.
Hurumende yakawedzera vashandi vayo vemuzvipatara mari inosvika zvikamu makumi matanhatu kubva muzana svondo rapera.
Asi vashandi vakati vari kutambira asi vaine zvinyunyuto.
Sachigaro wesangano rinoona nezvevashandi mubazi rezvehutano kana kuti Health Services Board, Dr Paulinus Sikhosana, vaudza Studio7 kuti vanonzwisisa zvichemo zvavanachiremba asi vaisafanira kuramwa mabasa sezvo vati vange vaendesa zvimwe zvichemo zvavo kubazi rezvemari.
Asi mutungamiri weZimbabwe Hospital Doctors Association, Dr Peter Magombeyi, vanoti zvinhu hazvina kumira zvakanaka muzvipatara.
Dr Magombeyi vanoti vari kuda kuti hurumende igadzirise zvichemo sezvo sezvo mitengo yezvinhu yakwira zvakanyanya, kusanganisira mari dzekufambisa kuenda kumabasa avo.
Dr Magombeyi vanoti sangano ravo harisi kuramwa kuita basa asi kuti havana mari yekuti vakwanise kuenda kumabasa.
Nyaya yekudzimwa dzimwa kwemagets ichamboenderera mberi sezvo musangano pakati pehurumende yeZimbabwe neSouth Africa panyaya yekuti Zimbabwe ikwereteswe mamwe magetsi nenyika iyi wange uchifanira kuitwa svondo rino wambomira sezvo kwave negurukota idzva rezvemando dzemoto kuSouth Africa rati rinoda kanguva kekumbofema.
VaGwede Mantashe ndivo vave gurukota rezviwanikwa nemhando dzemoto.
ZESA ine chikwereti kuMozambique neSouth Africa chinosvika mamiriyoni makumi masere emadhora uye Reserve Bank of Zimbabwe iri kuyedza kubatsira ZESA kuti ibhadhare imwe mari pachikwereti ichi.
ESKOM yakati yambomira kutengesera ZESA magetsi nenyaya yechikwereti ichi.
Asi gurukota rezvemhando dzemoto, VaFortune Chasi, vaudza Studio 7 kuti vari kuti nyika dziri mudunhu reSADC dzinodzimurana ndebvu kana paita dambudziko.
Ukuwo kambani yeZimbabwe Electricity Transmission and Distribution Company iri pasi peZESA inoti makurukota ehurumende, makanzuru, mapazi ehurumende nevanhuwo zvavo vane chikwereti chakakura kuZesa chavarikutadza kubhadhara.
Zvichakadaro, VaChasi vadzingawo basa bhodhi reZESA rakadomwa musi wa 20 Kurume nevaive gurukota vebazi ravo, VaJoram Gumbo.
Vadzingwa basa vanosanganisa sachigaro VaCollins Chihuri, Muzvare Jacqueline Sande, VaTrust Chifamba, VaHussein Omar, Amai Cathrine Befura, VaThomas Timire uye Engineer Benson Munyaradzi.
Sangano reUnited Nations rinoona nezvechikafu pasi rose, reWorld Food Program, kana kuti WFP, rinoti veruzhinji vanogona kuziya nenzara munzvimbo dzakawanda munyika kana rikashaya mari rariri kuda kupa vanhu ava chikafu.
Vachitaura nevatori venhau muHarare, mutevedzeri wemukuru weWFP, kana kuti Assistant Executive Director, Muzvare Valerie Guarneri, avo vanga vachishanya munyika, vati vanhu vakawanda munyika vakatarisana nenzara yakakomba sezvo mvura isina kunaya zvakanaka mwaka uno, kubudikidza nekushanduka kwemamiriro ekunze.
Muzvare Guarneri vati sangano ravo riri kushoterwa nemari inodarika mamiriyoni zana emadhora ekuAmerica kuitira kuti rikwanise kupa chikafu vanhu vakatarisana nedambudziko renzara, zvikurusei kumaruwa.
Muzvare Guarneri vati kunyange WFP iri kubatsira mhuri dzemudhorobha dziri kutambudzika nemari yekuti dzitenge chikafu, chave kunetsa ndechekuti kuti zvinhu zviri kukwira mitengo zuva nezuva zvave kuita kuti mari yavari kupa vanhu ava kuti vabatsirikane, isakwane kutenga zvakawanda.
WFP iri kupa madhora ekuAmerica mapfumbamwe pamunhu mumadhorobha pavanhu vanenge vaonekwa kuti havakwanise kuzviraramisa.
Mumiriri weWFP muZimbabwe, VaEddie Rowe, vati kana vemasangano anobatsira pamwe nevanhuwo zvavo vakakwanisa kuvapa mari yavari kuda, vanogona kusvitsa chikafu kuvanhu mamiriyoni mana nezviuru zana kusvika vanhu vakohwa.
Vanhu vanosvika mamiriyoni manomwe nemazana manomwe ezviuru vanoda rubatsiro rwechikafu muZimbabwe.
Pavanhu vari kukwanisa kubatsirwa nechikafu neWFP munyika yose, panosera paine mamiriyoni matatu nemazana matanhatu ezviuru vanofanirwa kunge vachibatsirwa nechikafu nehurumende pamwe nemamwe masangano anobatsira asiri WFP.
Gurukota rezvekurima, VaPerrance Shiri, vati sezvo mvura isiri kunaya zvakanaka zvinoita kuti nyika ive nenzara, varimi vanofanira kurima mbesa dzisingade mvura yakawanda kuitira kuti vagokwanisa kukohwa.
Asi mumiriri weNorton muparamende, VaTemba Mliswa, vati hurumende inofanira kubhadhara varimi zvakafanira zvinoita kuti vaite basa ravo nemazvo kuitira kuti vanhu vasaziye nenzara.
Nyanzvi munyaya dzekurima dzinoti Zimbabwe haisati yambotarisana nenzara yakaita seye rwendo rwuno, uye dzinotarisira kuti huwandu hwevanhu vachada rubatsiro gore rino huchakwira kudarika pahuri pari zvino sezvo vanhu vakawanda vachatadza kuita goho rakanaka.
Hurumende iri kukurudzira veruzhinji kuti vatenge chikafu chakauchikwa kuitira kuti chive nechikafu chinovaka muviri izvo zvinoita kuti vanhu vave nehutano hwakanaka.
Vachitaura pamusangano wekudzidzisa mapazi ehurumende pamwe nevatapi venhu nezvechikafu chinovaka muviri, vanoona nezvekufambiswa kwemabasa munyaya dzezvekudya kune utano mubazi rezvehutano, VaDexter Chagwenya, vati vanhu vazhinji vari kudya zvikafu zvisina zvinhu zvinodiwa mukuvaka muviri.
VaChagwenda vanoti kushaikwa kwezvinovaka muviri kunokonzera kuti vanhu vabatwe nezvirwere zvinokonzerwa nekushaiwa hkwezvinovaka muviri.
VaChagwenda vakurudzira kuti vanhu vadye zvikafu zvakaita sehupfu, mafuta ekubikisa, munyu negorosi zvakapamidzirwa zvikwanisiro izvi, kana kuti fortified foods.
Vati hurumende yakabvumidzamakambani anogadzira zvikafu zvakita seupfu, mafuta ekubikisa pamwe nezvinwiwa zvakaita kuti zviuchikwe kuitira kuti vanhu vawane hutano hwakakwana munyika
VaChagwenya vakurudzira madzimai pamwe nevana vadiki kuti vange vachikoshesa kuwana chikafu chakauchikwa, sezvo kazhinji vari ivo vanonyanya kusangana nedambudziko rekushomeka kwezvikwanisiro izvi mumiviri yavo, izvo zvinozoita kuti vabatwe nezvirwere zvakasiya-siyana.
Vachitaurwo pamusangano mumwe chete uyu, vanoona nezvekufambiswa kwemabasa mukugadzirwa kwembeu, kukambani yeHaverst Plus, VaSimbarashe Mudani, vati kumaruwa kune vasingakwanisi kutenga zvikafu zvakauchikwa nezvinovaka muviri, nokudaro vanhu ava vanofanirwa kutenga mbeu dzakauchikwa nechekare.
Vati mbeu idzi dzikarimwa dzinobudisa chikafu chine zvinovaka miviri yevagari vekumaruwa.
Vati varimi vanofanirwa kukoshesa kutenga mbeu yechibage, nyemba, mbatatisi nedzimwe dzakasiyana-siyana kukambani yavo sezvo ine mbeu dzakauchikwa kare.
Vanoona nezvekufambiswa kwemashoko musangano reWorld Food Programme muZimbabwe, VaTatenda Macheka,vati vatori venhau vanofanirwa kuburitsa nhau dzinobata kukosha kwekudya chikafu chine zvinovaka muviri.
Bazi rezveutano rinoti vanhu vazhinji munyika vari kudya zvikafu zvisina zvinovaka hutano nenyaya yehurombo izvo zvinokonzera kuti vabatwe nezvirwere votadza kurarama kwenguva yakareba.
Masangano eKalanga Language and Cultural Development Association remuZimbabwe pamwe nereDomboshaba Cultural Trust nuBotswana, abatana neChitatu mukukuridzira kuchengetedzwa kwerurimi urwu, pamwe netsika nemagariro evanhu vanotaura rurimi urwu.
Kwanga kuine mufaro mukuru mumusha pamuzinda weDomboshaba Ruins, uri pedyo nemusha weMasunga, uko vanhu vanga vachifara vachiimba nziyo, kutamba pamwe nekudya chikafu, pahurongwa hwabatanidza vanotaura rurimi rwe Kalanga muZimbabwe neBotswana
Vachitaura neStudio7 pamucheto pehurongwa uhwu, sachigaro weKalanga Language and Cultural Development Association, VaTshidzanani Malaba vanoti chinangwa chechirongwa ichi ndechekuchengetedza rurimi rwevaKalanga.
"Kalanga yeBotswana neKalanga yeZimbabwe, eeh, rurimi rwumwechete. Ndizvo vaKalanga vekuno nevaKalanga vekuZimbabwe vari kumutsiridza rwurimi," VaMalaba vanodaro.
Nhengo yekomiti yevechidiki musangano iri, VaFletchers Dingimuzi Dube, avo vakadzidziswa mutauro weNdebele kuchikoro, vanoti kuremekedzwa kwerurimi urwu kwakavavhurira mikana yemabasa.
Imwe nhengo yesangano iri, Amai Lydia Maphosa, vanoti vanokurudzira vanamai rweKalanga kudzidzisa vana vavo rurimi urwu, urwo rwunotaurwa kwazvo mudunhu reBulilima muZimbabwe.
Sachigaro weDomboshaba Cultural Trust, VaKangangwani Phatshwane, vanoti vane tarisiro yekuti kushanda kwavo pamwe chete kuchabatsira kuti vagone kugutsa hurumende yeBotswana kuitira kuti itange kudzidzisa Kalanga muzvikoro zvemunyika iyi.
Chirongwa cheDomboshaba Cultural Festival chinoitwa gore rega rega muBotswana, uye chakavambwa mushure mekunge verudzi rweKalanga muZimbabwe nemuBotswana vaita chibvumirano chekukurudzira mutauro vawo, tsika nemagariro awo.
Kubva mugore ra2005, sangano reKalanga Language and Cultural Development Association rainetsana nehurumende nechinangwa chekuti rurimi rweKalanga rwudzidziswe muzvikoro kutanga muna 2013.
Pari zvino, Kalanga mumwe yemitauro iri mubumbiro remitemo yenyika muZimbabwe, uye rurimi urwu rwunodzidziswa muzvikoro zviri munzvimbo dzinotaura Kalanga.
Rurimi rweKalanga rwunotaurwa kwazvo munzvimbo dzinoti Plumtree, Gwanda neTsholotsho mudunhu reBulilima.
Vashandi vemumabhanga vakawanda vari kurasikirwa nemabasa zvichikonzerwa nekusamira zvakanaka kwehupfumi uye kushandiswa kwemichina yechizvino zvino.
Bhanga reFirst Capital Bank riri kugumura vanhu zana nemakumi maviri, reCommercial Bank Zimbabwe riri kutarisirwa kugumura vanhu zana ukuwo bhanga reStandard Chartered richinzi rinoda kuvhara mapazi akawanda munyika rosara nematatu chete.
Vashandi vari kumiswa mabasa vanonzi vari kubva ari maoko chete sezvo vemabhanga vari kutadza kuvabhadhara mari dzavo dzechigumura.
Mutungamiri weZimbabwe Congress of Trade Unions, VaPeter Mutasa, varizve mutungamiri weZimbabwe Banks and Allied Workers’ Union vanoti vashandi vakawanda vacharasikirwa nemidziyo yavo sezvo vamwe vaine zvikwereti zvovotadza kubhadhara nekunyimwa mari dzekumiswa basa.
Vakafanobata chigaro chemutungamiri wesangano reEmployers Confederation of Zimbabwe, Doctor Israel Murefu, vanoti naivowo sevashandirwi vaomerwa nezvinhu sezvo hupfumi huri kuramba huchienda mawere.
VaMurefu vanoti munyika hamuna magetsi, mvura nemari yekunze izvo zviri kupa kuti vemabhizimisi vatatarike zvakanyanya.
Makundani eCastle Lager Premier Soccer League ave kusvika kwamvura yacheka makumbo zvokuti zvikwata zviri pamuso zvinorasa mapoinzi zvinenge zvava panguva yakaoma.
Kwasara mitambo mitatu kuti makundano eCastle Lager Premier Soccer League apere, zvikwata zviviri zviri pamusoro zvakasiyana nemapoinzi maviri chete mushure memitambo yekupera kwesvondo.
Chicken Inn yakaita mangenge 1-1 neWhawha panguva iyo FC Platinum yakadambura Harare City 2-0.
Zvakamira zvakdai, Chicken Inn iri kutungamira ine mapoinzi makumi mashanu nemana, maviri pamusoro peFC Platinum.
Dynamos iri kuramba iri pachinhanho chechitatu nemapoinzi makuma mana nemasere mushure mekuita mangange 1-1 neCaps United.
VaPhillip Chiyanga, avo vari kukwikwidza kuita mutungamiri weZifa, vaiveko kumutambo uyu vachitsvaga rutsigiro.
Asi chakashamisa veruzhinji ndecheku VaChiyangwa vaiperekedzwa nemuwe ari kutarisirwa kunzi achavhota, VaOwen Chandamale
VaChandamale ndivo vanotungamira purovinzi yeHarare iyi ine mavhoti mana musarudo iyi.
Asi mumutambo weSvondo, Caps United ingadai yakakunda asi yakatadza mikana yakawanda yavakawana.
Mutambi akanwisa chibodzwa chavo, Leonard Tsipa, anoti zvakaramba kunyange hazvo vakatamba nepavanogona.
Tsipa anoti zvanhasi zvapera vave kutarisira mberi achiti iye vari kutarisira kuti Makepekepe achepadza ari pari nani.
Muriridzi weDynamos, Tonderayi Ndiraya, anoti zvahasi zvapera vave kutarisa zvamangwana.
Mimwe mitambo yakapera seizvi;
Highlanders 1 Buffaloes 0.
Hwange 0 Tsholotsho 1.
How Mine 0 Flame Lilly 0.
ZPC Kariba 1 Chapungu 1.
Musangano mukuru weInternational Conference on AIDS and STI's In Africa, Icasa, wegumi nesere, watanga muHarare zvine mutsindo nyanzvi munyaya dze HIV/AIDS dzichizeya zviri kubuda muongororo dziri kuitwa pasi rose.
Vanoona nezvekufambiswa kwemashoko musangano reIcasa, Amai Tariro Makanga-Chikumbirike, vanoti musangano uyu uri kufamba zvakanaka uye wakaparurwa zviri pamutemo neSvondo.
Zviri kubuda kumusangano uyu zvinoratidza kuti Zimbabwe pari zvino iri kuita zvirongwa zvakanaka sechirongwa chekutora chikamu chemari yemihoro, AIDS Levy, icho chiri kukokerwa nesangano re National AIDS Councll.
"Zimbabwe iri kuyemurwa nezvirongwa zvainazvo pakuunganidza mari yekutsvaga mishonga yehutachiwona hwe HIV, uye sangano re UNAIDS rakakorokotedza nyika nemabasa aiyiri kuita pasi pechirongwa che AIDS Levy," Amai Makanga Chikumbirike vaudza Studio7.
Dingindira regore rino rinoti “Aids In Post 2015: Linking Leadership, Science And Human Rights.”
Amai Makanga-Chikumbirike vanoti nzvimbo inokwanisa kusvikwa neveruzhinji, Community Village, yaparurwa uye avo vanoda kuenda kunozeya navana mazvikokota vakasununguka kuenda sezvo pasina mubhadharo unodikanwa panzvimbo iyi.
Musangano uyu uri kuenderera mberi neChipiri panguva iyo pasi rose riri kurangarira zuva reInternational World AIDS rinorangarirwa musi wa 1, Zvita.
Hurumende yaburitsa mazuva achatambirwa mari dzekutendwa kana kuti mabhonasi egore rino evashandi vayo vose, ichiti vari muchiuto, chipurisa pamwe nevehutano vanotambiriswa mari idzi musi wa15 Mbudzi gore rino.
Vadzidzisi vanonzi vachawaniswa mari dzavo dzemabhonasi nemusi wa17 Zvita, kuchitiwo vamwe vashandi vehurumende vese vachinzi vachatambiriswa musi wa 20 Zvita.
Mashoko aburitswa nebazi rezvekuburitswa kwemashoko anoti mushandi achapiwa bhonasi pachitariswa mari yaanotambira pamwedzi, pamwe nemari yekubaitsirika nepekugara neyekufambisa.
Studio 7 yakundikana kubata gurukota rezvekuburitswa kwemashoko, Amai Monica Mutsvangwa, sezvo vanzi vanga vari mumusangano panguva yatavafonera.
Asi sangano rinomirira vamwe vashandi vehurumende, reApex Council, rinoti harisi kufara nehurongwa hwekuti vashandi vanopatsanurwa pakupiwa bhonasi sezvo izvi zvichiomesera vachapiwa mari dzavo mwedzi unouya.
Munyori weApex Council, VaDavid dzatsunga, vanoti vashandi vachatambiriswa mari idzi muna Zvita vachadziwana dzisisina simba rekutenga zvakawanda nekuda kwe inflation.
VaDzatsunga vanoti masangano evashandi ari pasi pesangano ravo achagara pasi kuti vabude nechisungo chavangatora kuenda mberi, sezvo vambotadziswa nemapurisa kusvitsa gwaro ravo renyunyuto kugurukota rezvemari, VaMthuli Ncube.
Nhengo dzeparamende dzaungana kwenguva diki kuHarare International Conference Centre pamusangano usina kupindwa nenhengo dzeparamende dzeMDC inotungamirwa naVaNelson Chamisa.
Vachitaura pamusangano uyu, uyo usina kupindwa nenhengo dzebato guru rinopikisa reMDC, mutauriri weparamende, Advocate Jacob Mudenda, vazivisa kuti paramende ichatanga kuita basa rayo rese svondo rinouya kusanganisira kuita misangano neveruzhinji kuti inzwe pfungwa dzavo pamusoro pemabhiri ari muparamende pamwe nedzimwe nyaya dzakakosha.
VaMudenda vatiwo makomiti ese eparamende achatanga kuita basa rawo svondo rinouya pachitevedzwa gwara rekudzivirira kupararira kwehutachiona hweCoronavirus, uhwo hunokonzera chirwere cheCovid-19.
Vati pari zvino makomiti masere chete ari kuongorora zviri kuitwa nehurumende pamusoro pechirwere cheCovid-19, ndiwo chete ari kuita misangano.
Vatiwo sezvo muNational Assembly musina nzvimbo dzinokwana kuti nhengo dzedare iri dzigare dzakaparadzana kwemita imwe chete sezvinodiwa pasi pemutemo wekudzivirira Coronavirus, dzimwe nhengo dzichatevera zvinenge zvichiitika mudare dziri kunze kwedare.
VaMudenda vati zvakakosha kuti nhengo dzese dziuye nemichina yechizvino zvino kana kuti matablets adzakapihwa neparamende kuti dzikwanise kutevera zvininege zvichiitika dziri kunze kwedare asi dziri panzvimbo yadzichagadzirwa pamuzinda weparamende.
Kunyange hazvo nhengo dzeMDC dzisina kuuya kudare sezvo dziri kusafara nekudzingwa kwakatwa vamwe vadzo vana mudare iri svondo rapfuura, vanokokera nhengo dzeZanu PF mudare iri, VaPupurayi Togarepi, vati vachaenderera mberi nebasa zvisinei nekuramwa kweMDC.
MDC yakabuda nechisungo chekuti nhengo dzeparamende dzayo hadzisi kuzoenda kuparamende kunoita basa zvichitevera kudzingwa kwakaitwa Muzvare Thabitha Khumalo, VaChalton Hwende, VaProsper Mutseyami pamwe naAmai Lilian Timveos muparamende neMDC inotungamirwa naMuzvare Thokozani Khupe.
Mutemo unoti dare reNational Assembly rinokwanisa kugara nekuita basa kana paine nhengo makumi manomwe chete uye Zanu PF ine nhengo dzinodarika mazana maviri mudare iri.
Gurukota rinoona nezvemitemo neparamende, VaZiyambi Ziyambi, vati rimwe bhiri rinotarisirwa kunzikwa nechimbichimbi ibhiri rekusandura bumbiro remitemo yenyika, reConstitutional Amendment Bill No2.
Pakambomira paramende basa muna Kurume nekuda kweCovid-19, paramende yainge yatoronga misangano yekunzwa pfungwa dzeveruzhinji pamusoro pebhiri iri mumatunhu ese munyika.
Mune imwewo nyaya, dare repamusoro rapa mutongo wekuti bazi rinoona nezvematunhu nemadhorobha pamwe nekanzuru yeGoromonzi kuti vamire kuputsa misika nezvitoro zvevanhu zvinonzi zvakavakwa zviri kunze kwemutemo kuDomboshava.
Izvi zvinotevera chikumbiro chakakwidzwa kudare iri nesangano revagari vekuDomboshava, reDomboshava Residents Trust.
Gweta reDombosha Residents Trust, VaObey Shava, vaudza Studio7 kuti bazi rezvematunhu nekanzuru yeGoromonzi havana kupikisa chikumbiro cheDomoshava Residents Trust.
Sachigaro weDomboshava Residents Trust, VaTonderai Murape, vaudza Studio7 kuti vanofara nemutongo wedare uyo vati wabatsira kumisa kuparadzwa kwezvinhu zvevagari vari kutambura.
Mutongo wapihwa nedare uyu wakafanana nemimwe yakapihwa nedare iri masvondo apfuura mushure mekunge vagari vekumadhorobha akaita seChitungwiza, Chinhoyi neEpworth vaenda kudare iri vachikumbira kuti rimise kupazwa kwemisika nezvivakwa zvavanotengesera zvinhu senzira yekudzvirira kupararira kweCovid-19.
Makanzuru akawanda akatanga kuputsa misika nezvivakwa zvakavakwa zviri kunze kwemutemo mushure mekunge hurumende yaudza makanzuru kuti atore mukana kwekuvharwa kwenyika kuchenesa nzvimbo dzekutengesera kuitira kuti dzisaparadzire hutachiwana hweCoronavirus.
Asi dare repamusoro rinoti izvi zviri kuitwa pasiri kutevedza mitemo yemakunzuru inoti vanhu vanofanira kupihwa nguva yekuti vabvise zvinhu zvavo pamwe nekuvakira nzvimbo dzinokodzera kutengesera dzakachena.
Vemumhuri yemutambo vari kubvumirana kuti Muzvare Kirsty Coventry vanokodzera kubasa iri sezvo vachiziva nzira dzese dzemitambo zvekuti vachagadzirisa panga pasinga fambe zvakana.
Muzvare Coventry, avo vakatora menduru nhanhatu kumaOlympic Games, vapihwa basa iri nhasi masikati nemutungamiri wenyika, VaEmmerson Mnangagwa, apo vadoma makurukota enyika.
Mutambi wetsiva, Farai Mugoni, anoti basa iri ranga richida munhu akambopinda munhandare, munhu anoziva matambudziko evatambi zvekuti anofunga kuti Muzvare Coventry vanokodzera.
Aimbove shasha yeZimbabwe mutsiva zvekare muhuremu hweligh heavyweight neheavyweight, Arigoma Chiponda. anoti ari kufaranezvaitika izvi achiti ari kutarisira kuti Muzvare Coventry vachakandawo mumitambo vatungamiri vakambopindawo munhandare. Muongorori wemutambo, VaFarai Kambamura, vanoti kusarudzwa kwaMuzvare Coventry kuve nhengo yeInternational Olympic Committee kunoratidza kuti munhu ari kuziva zvaari kuita vachiwedzera ivo kuti Zimbabwe yakomborerwa nekupihwa kwake basa iri.
Mutambi we volleyball, Oliver Musongoro, anoti Muzvare Coventry vane ruzivo rwakadzama rezvemitambo zvichitevera kufamba kwavaita munyika dzakasiyana siyana zvekuti vari kuona pachiita shanduko sezvo vave panyanga.
Musongoro anoti afara nekuti paiswa munhu ari mumitambo kare. Muteveri wemitambo, VaKudzai Bere, vanoti zvinofadza kuti vatambi vakaita saMuzvare Coventry vatambidzwe mabasa akadai sekutendwa zvavakaitira nyika pasina mubhadharo.
Makore apfuura panga pachiita kugunununa kuti makurukuta ari kupihwa basa iri ari kuritadza sezvo anga asingazive zvemitambo.
Asi Muzvare Coventry vane basa guru rekuedza kusandura mafungiro evamwe vemuhurumende avo vasingakosheshe zvemitambo izvo zvanga zvichikonzera kuti mitambo isawane mari yakasimba kubva kuhurumende.
Pamusoro pekuve nhengo yeInternational Olympic Committee, Muzvare Coventry ndivo zvekare mutevedzeri wemutungamiri weZimbabwe Olympic Commiittee, basa raarikutarisirwa kusiya nezvaave ikozvino.
Sangano rinoona nezvekukwegura kwevanhu munyika, reNational Age Network Zimbabwe, nhasi riri kucherechedza zuva rehutano pasi rose, reWorld Health Day.
Zuva iri rinocherechedzwa musi wa7 Kubvumbi pasi rose, asi sangano iri rakasarudza kuricherechedza musi wa 13 Kubvumbi, kumahofisi esangano reWorld Health Organisation, WHO, ari kuNewlands, muHarare.
Mukuru anoona nezvekufambiswa kwemabasa musangano iri, VaMarck Chikanza, vanoti vachatorawo mukana wekucherechedza zuva iri vachiparurawo gwaro rakanangana nehutano hwevanhu vakwegura, uye kupemberera kusvitsa makore makumi manomwe kwesangano reWorld Health Organisation.
Vanoti gwaro ravachaparura iri rakabuda mushure mekushanda kwavakaita pasi pechirongwa chinonzi “Better Health for Older People in Africa” munyika ina dzinoti Zimbabwe, Mozambique, Ethiopia, neTanzania.
“Shure kwekudarozvo, takabva taona zvakakosha izvo kuti tiite iyo inonzi National Health and Aging Strategy. Muno muZimbabwe takaiti National Health Aging Strategy,” Vanodaro VaChikanza.
Vanoti vakaronga kutandadza vanhu nemitambo yakasiyanasiyana, inosanganisira mhanzi kubva Salvation Army Band.
VaChikanza vanotiwo vakakoka vanhu vakawanda, masangano akazvimirira, pamwe nemapoka ehurumende kumhemberero dzavo idzi.
Sangano reNational Age Network of Zimbabwe, mubatanidzwa wemasangano akazvimirira anokwana kuita gumi nemaviri, uye mubatanidzwa uyu wakaumbwa muna 2012 uchitarisa mararamiro nemashandiro aiita vanhu vakwegura, zvikuru mumapurazi.
Mubatanidzwa uyu unoshandawo zvakare nemapoka maviri ehurumende, anoti rinoona nezvezvirwere zvisingatapuriranwe, riri pasi pebazi rezvehutano, pamwe neboka rezvekurima, reAgritex, iro riri pasi pebazi rezvekurima.
angano rinomiririra varairidzi vekumaruwa, re Amalgamated Rural Teachers Union of Zimbabwe kana kuti ARTUZ, rinoti masoja nemapurisa vanoshandiravo hurumende naizvozvo riri kuvakurudzira kuti vasarove vanhu kana kuvhiringa varairidzi vanenge vachiratidzira nezvenyaya dzemihoro.
Mutungamiriri we ARTUZ, VaObert Masaraure vaudza Studio 7 kuti varairidzi vari kurwira mihoro yevanhu vese vanoshandira hurumende, kwete varairidzi chete saka vari kukurudzira kuti masoja nemapurisa kuti vafunge zvakadzama kana vatumwa kunomisa kuratidzira kwavanenge vachiita.
VaMasaraure vati sangano ravo riri kuronga zvekuratidzira zvine mutsindo rakabatana nemamwe masangano.
Hatina kukwanisa kubata gurukota rezvekudzivirirwa kwenyika Amai Oppah Muchinguri Kashiri kana gurukota rezvemukati menyika VaCain Mathema sezvo vange vasiri kudaira nharembozha dzavo.
Vashandi vehurumende vakawanda kusanganisira varairidzi nemadhokotera vave nenguva yakareba vachiratidzira nenyaya yemihoro. Hurumende inoti vashandi ava vanofanira kusimbisa nhaurirano kwete kuratidzira.
Mutungamiri wesangano revashandi, reZimbabwe Congress of Trade Unions, ZCTU, VaPeter Mutasa, vanoti neChitatu chesvondo rino vakanyorera mutungamiri wenyika, VaEmmerson Mnangagwa, tsamba vachikurudzira kuti vashevedzere musangano wechimbichimbi pakati pevashandi, vashandirwi nehurumende wekugadzirisa matambudziko akatarisana nenyika mune zveupfumi.
VaMutasa vanoti musangano uyu, weTripartite Negotiating Forum, ndiyo chete nzira inogadzirisa matambudziko akatarisana nevashandi pamwe neveruzhinji, avo vavanoti vave kutadza kuenda kumabasa kana kutenga zvekudya nekuda kwekuoma kwezvinhu.
Vanoti vakapa mutungamiri wenyika mazuva manomwe ekuti vadzoke kwavari nemhinduro inogutsa, inove yekushevedzera musangano uyu.
Hatina kukwanisa kubata mutauriri wemutungamiri wenyika, VaGeorge Charamba, kuti tinzwe kana VaMnangagwa vakatambira tsamba iyi, uye kana pane matanho ari kutorwa naVaMnangagwa.
Asi VaMutasa vanoti havasi kumirira kunzwa mhinduro yemutungamiri wenyika kwete, sezvo vatotanga kutenderera nenyika vachinzwa pfungwa dzevanhu panyaya yekuoma kwezvinhu munyika, uye matanho angakodzera kutora kugadzirisa zvinhu
Vanoti mitengo yezvinhu zvose munyika iri kukwira zvakanyanya asi mihoro yevashandi isina kwairi kuenda.
Gurukota rezvehutano, VaObadiah Moyo, vasungwa nekomisheni inoona nezvekurwisa huori, yeZimbabwe Anti Corruption Commission, Zacc, vachipomerwa mhosva yekuita huori pakutengwa kwezvinhu zvekushandisa mukudzivirira kupararira kwechirwere cheCovid-19.
Mutauriri weZacc, VaJohn Makamure, vati VaMoyo vasungwa zvechokwadi uye vari kutarisirwa kumiswa pamberi pedare neMugovera.
VaMoyo vakachengetedzwa muchitokisi chepaHarare Central Police Station.
Studio7 haiana kukwanisa kubata mutauriri wemapurisa, Assistant Commissioner Paul Nyathi, kuti tinzwe zvizhinji nekusungwa kwaVaMoyo sezvo VaMakamure vasina kuburitsa mashoko akawanda.
VaMoyo igurukota rechipiri muhurumende yaVaEmmerson Mnangagwa kusukwa vari pabasa neZaac zvichitevera kusungwa Amai Prisca Mupfumira gore rapera vachipomerwa kuita zvehuori.
Kusungwa kwaVaMoyo kunotevera kusungwa svondo rapera kwemumiriri weDrax International muZimbabwe, VaDelish Nguwaya, vachipomerwa mhosva yekukorovhera hurumende pakutengwa kwezvinhu zvekushandisa mukurwisa chirwere cheCovid-19.
VaNguwaya vakanyimwa mukana wekubvisa mari yechibatiso vachuchisi vachiti vanogona kuvhiringidza kuferefetwa kwenyaya dzavari kupomerwa, uye kutiza munyika.
Huwandu hwevanhu vabatwa nechirwere cheCovid-19 muZimbabwe hwakwira kusvika pazana nemakumi matatu nemaviri kana kuti 132.
Izvi zvinotevera kubatwa kwevanhu makumi masere nevatanhatu nechirwere ichi kuBeitbridge, Harare neMasvingo nemusi weChitatu.
Munhu mumwe chete pavanhu vose ava ndiye akatapurirwa chirwere ichi munyika asi vamwe vose vakabva kuSouth Africa nedzimwe nyika.
Munyori mubazi rezvekuburitswa kwemashoko, VaNick Mangwana, vari kukurudzira vanhu kuti vasachengete hama kana shamwari dzinenge dzatiza munzvimbo dziri kuchengeterwa vanenge vabva kune dzimwe nyika ava.
Vatiwo vanhu vasabatsire vaye vanenge vapoya pamabhodha vachiti izvi zvine njodzi.
Vati vanhu vakadai vanofanira kumhan’arirwa kumapurisa.
Mashoko atumirwa Studio7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zvuru zana negumi nezvipfumamwe kana kuti 119,000 vabatwa nechirwere cheCovid-19 muAfrica uye vashaya vadarika zvuru zvitatu nemazana mashanu ane makumi mapfumbamwe nevaviri kana kuti 3,592.
Vapora vadarika zvuru makumi mana nemasere 48,000.
Huwandu hwevanhu vabatwa nechirwere cheCovid-19 pasi rose hwadarika mamiriyoni mashanu nemazana manomwe ezviuru kana kuti hwadarika 5,7 million, uye vafa vadarika zviuru mazana matatu nemakaumi mashanu nezvishanu, kana kuti vadarika 355, 000.
Johns Hopkins University yemuAmerica iyo iri kuongorora kupararira kwechirwere ichi pasi rose, inoti muAmerica ndimo mune vanhu vakawandisa vabatwa nechirwere ichi avo vadarika miriyoni imwe chete nezvuru mazana manomwe kana kuti vadarika 1,7 million.
Vanhu vafa muAmerica vadarika zvuru zana kana kuti vadarika 100,000.
Chizvarwa cheZimbabwe chinoshanda kuBritain, Dr Brighton Chireka, vaudza Studio7 kuti nzvimbo dziri kuchengeterwa vanhu dzinofanirawo kuvhenekwa kuti hadzisi idzo here dzave kutonyanya kutapurira vanhu chirwere ichi.
Sangano rinomirira vadzidzi vezvikoro zvemapamusoro, reZimbabwe National Students Union, kana kuti ZINASU, nhasi ranyorera tsamba gurukota rinoona nezvedzidzo yepamusoro, Muzvinafundo Amon Murwira, richikumbira kuita hurukuro navo pamusoro pemari yechikoro yegore rino.
Izvi zvinotevera danho rakatorwa nezvikoro zvizhinji zvemapamusoro izvo zvakatonyorera kubazi iri zvichida mvumo yekukwidza mari dzechikoro.
Mutungamiriri weZINASU, VaTakudzwa Ngadziore, vaudza Studio 7 kuti zvikoro zvave pedyo nekuvhurwa uye vanoda kuti hurumende ibude pachena pamusoro pemari ichabhadharwa nevadzidzi vemuzvikoro zvepamusoro munyika.
VaNgadziore vati kunyange hazvo VaMurwira vari kuti mari iyi haizi kuzokwidza, pane humbowo hunoratidza kuti zvikoro zvema Polytechnic nezvikoro zvinodzidzisa varairidzi zvakatokwidza mari, uye vanoona sekuti mari iyi yakakwira zvakanyanya zvekuti vabereki vakawanda havakwanisi kuibhadhara.
VaNgadziore vati sangano ravo rinoda kuti vabereki vatange vawedzerwa mari dzemihoro mari yechikoro isati yakwidzwa.
Munyori anoona nezvekuenzaniswa kwemikana pakati pevakadzi nevarume muZINASU, Muzvare Nancy Njege, vaudza Studio7 kuti vadzidzi vacharatidzira kana hurumende ikasavaterera matambudziko akatarisana nevadzidzi munyika yose.
Vaimbove munyori mukuru muZINASU, VaMakomborero Haruzivishe, vatiwo apo zvikoro izvi zviri kuvhurwa mwedzi unouya, zvakakosha kuti hurumende izivise mari dzichabhadharwa nevadzidzi kuitira kuti vatsvage mari dzechikoro paine nguva.
Vatiwo mari dziri kutaurwa muzvikoro dzakanyanyisa uye hurumende inofanira kuona zvaingaite sezvo mitengo yezvimwe zvinhu zvinodiwa mukurarama iri kugara yakakwira nguva dzose.
Zviri kunyorwa pamadandemutande zvinoratidza kuti zvidzidzidzo zvakawanda muzvikoro zvizhinji zvichange zvave kuda mari inodarika zviuru zvipfumbamwe zvemadhora pakotoro yega yega kubva pamadhora mazana matanhatu pari zvino.
Asi VaMurwira vaudza Studio7 parunhare kuti zviri kutaurwa pamadandemutande manyepo sezvo pasina mubereki angakwanise kubhara mari dziri kutaurwa idzi.
VaMurwira vabvuma kuti mari dzemuzvikoro zvepamusoro dzichakwira uye mari idzi dzichaziviswa zvikoro zvisati zvavhurwa.
Vati mari idzi dzinokwidzwa pachitevedzwa matanho, ayo vati ndiwo avari kuita pari zvino.
VaMurwira vati gore rapfuura hurumende haina kukwidza mari idzi sezvo yaida kuti zvinhu zvigadzikane munyaya dzehupfumi.
Dare repamusoro neChipiri rarasa chikumbiro chekambani yeEcoCash chekuti ribvumidze kushanda zvakare kwezviuru zvevanhu vanoita zvekufambiswa kwedzimari vachishandisa nharembozha idzo dzakanga dzavharisirwa nebhanga guru renyika, reReserve Bank of Zimbabwe, RBZ, kutanga kwemwedzi uno.
Bhanga reRBZ ranga riine fungidziro yekuti vanhu ava ndivo vari kukuchidzira musika mutema.
Richipa mutongo waro, dare repamusoro iri rati haringarambidze kushanda kwemutemo, richiti kutonga richitsigira EcoCash kunotadzisa RBZ kuita mabasa ayo sezvinobvumidzwa nemutemo.
Nyanzvi mune zveupfumi vachishanda vakazvimirira, VaMasimba Kuchera, vanoti zvanga zvagara zviri pachena kuti RBZ iri kunangana nevanofambisa dzimari kuEcoCash ava kwenguva ndefu.
Vanoti kunyange hazvo danho iri ratorwa, rasiyawo pamhene mhuri dzakawanda dzanga dzichiraramiswa nemabasa ekufambisa mari aya, sezvo vasisina mabasa.
Asi VaKuchera vanoti havaoni danho iri richigadzirisa dambudziko riri kukonzerwa nemisika mitema pakutengeswa kwemari yekunze.
Mutungamiriri wenyika yeSouth Africa VaCyril Ramaphosa nemusi weSvondo vakatora matanho akaomarara mukuyedza kurwisa pamwe nekudzivirira kupararira kwechirwere checoronavirus chatekeshera pasi rose
Vanhu makumi matanhatu nevana vabatwa nechirwere ichi munyika iyi.
VaRamaphosa vakazivisa kuti South Africa kutanga nemusi weChitatu inenge yave kuvhara mimwe miganhu yayo uyo kurambidza kushanyira kana kutambira vanhu vari kubva kunyika dzabatwa nechirwere ichi dzinosanganisira Italy, Iran, South Korea, Iran, Spain, Germany, US, Britain ne China.
Zvikoro zviri kuvharwawo musi uyu uye vanhu vari kurambidzwa kuungana kusanganisirawo kumiswa kwemitambo.
MuSouth Africa mune zvizvarwa zveZimbabwe zvakawanda zviri kubatwa mumambure ezviri kuitwa kudzivirira chirwere ichi.
VaOffice Jaka, avo vanobva kuKwekwe, vanoti vane chivimbo chekuti South Africa ichakwanisa kupedza dambudziko iri kunyange hazvo riri basa guru.
Asi va Jaka vanoti varikunyanyo shungurudzika zvikuru, nevana vavo vaviri varikuita zvidzidzo zveElectrical Engineering kuChina.
VaEmmanuel Mboti vanotiwo kunyangwe hazvo zvaitwa naVaRamaphosa zvakanaka, vichakanganisa hupfumi hwenyika yavo.
Vaenderera mberi vachiti kumiswa kwemitambo kuchakanganisa kurarama kwevakawanda.
Chimwewo chizvarwa cheZimbabwe chechidiki, chinogara muSouth Africa, VaMunyaradzi Mukanyiwa, vanoti vanowirirana nemashoko ataurwa naVaMbote.
Mutungamiri wenyika VaEmerson Mnangagwa, vanoti mupurisa nemusoja vakaonekwa vachirova munhu airatidzira svondo rapera vanofanirwa kusungwa.
VaMnangagwa vataura izvi padandemutande reTwitter mushure mekunge nhepfenyuro yeSky News yabudisa vhidhiyo yemapurisa achirova musungwa akange aine simbi mumaoko.
Mutauriri weZimbabwe Lawyers for Human Rights, VaKumbirai Mafunda, vaudza Studio 7 kuti izvi zvinhu zvagara zvichiitika munyika kwenguva refu naizvozvo vanoda kuona vanotyora kodzero dzevanhu vachisungwa, kwete kungotaura sezvo muromo usingazarirwe nerwizi.
Meya weguta reHarare, VaBernard Manyenyeni, vashanyira misha inogara vashoma yeBorrowdale neGlen Lorne, vachiona kuparadzwa kwakaitwa dzimba pamwe nemidziyo nemafashamu emvura yakanaya neChina muHarare.
Mutauriri wekanzuru yeHarare, VaMichael Chideme, vanoti dambudziko remafashamu munzvimbo idzi rakanyanya kuwedzerwa nezvidziro kana kuti majuraworo, ayo ari kuputswa nemvura owira padzimba kana pamidziyo.
VaChideme vanoti zvidziro izvi zviri kupedzisira zvavhara nzira dzaisimbofamba nemvura kare, izvo zvinozoimanikidzira kupinda mudzimba yoparadza midziyo.
Kanzuru iri kuyambirawo vagari kuti vakasike kubuda mudzimba dzavo kana vangofungidzira kuti vatarisana nenjodzi.
Mvura yakawanda iri kunaya munyika yose, izvo zvinonzi zvave kuita kuti nzizi dzakawanda dzifashukire.
Vanhu vakawanda vanonzi vari kuyeredzwawo nemvura pamwe nekurohwa nemheni.
Boka rinoona nezvemamiriro ekunze re meteorological department rakatopawo yambiro yekuti mvura yakawanda ichanaya kutanga neMugovera, richikurudzira vanhu kuti vagare vakangwarira.
Vanhu vakakuvadzwa nevakafirwa pamhirizhonga yemuna Nyamavhuvhu gore rapera mushure mesarudzo dzakaitwa vanoti hapana chavati vabatsirwa nacho nehurumende.
Vachitaura mushure mehurongwa hwaitwa nesangano reZimbabwe Human Rights NGO Forum senzira yekurangarira vakafa nevakakuvadzwa, mumwe wevanhu vakapfurwa mumhirizhonga iyi, VaLovejoy Munetsi, vati vari kurarama nebara repfuti mumuviri wavo izvo zviri kuvarwadza zvikuru.
VaMunetsi vanoti pavakasangana netsaona iyi, vaizvibvira kubasa vasinei nevairatidzira. VaMunetsi vanoti pari zvino kuripwa kukuru kwavangada kubviswa bara riri mumuviri wavo.
Mumwe wevanhu akakuvara muna Nyamavhuvhu gore rapera, VaDzikamai Chivhanga, avo vaive mutyairi wekombi, vanoti vakakuvadzwa nebara pagumbo.
VaChivhanga vanoti kubva zvavakanovhiyiwa vachibviswa bara iri, havasati vakwanisa kudzokera kubasa. VaChivhanga vanoti ivo nemhuri yavo vari kutochengetwawo, uye vanoshuvira kuti dai hurumende yavaripawo kuti varerukirwe nehupenyu.
Muzvare Precious Mabenga, avo vanotengesa zvinhu mumugwagwa, vanoti vakarohwa zvakaipisisa nemasoja huye vave kurarama nekumwa mapiritsi anonyaradza marwadzo.
Mukuru weZimbabwe Human Rights NGO Forum, Amai Blessing Gorejena, vanoti havasi kufara nehurumende nekusabatsira vanhu vakakuvadzwa nevakarasikirwa nehupenyu hwevadikanwi vavo pamhirizhonga yaNyamavhuvhu iyi.
Mukuru weZimbabwe Lawyers for Human Rights, Muzvare Roselyn Hanzi, vanoti zvinovashungurudza kuti mushure megore vanhu vakakuvadzwa nekufirwa, hapana ati aripwa, uye hapana kana musoja ati asungwa.
Mushure memhirizhonga iyi hurumende yakaisa komisheni yaitungamirirwa nevaimbove mutungamiri weSouth Africa, VaKgalema Motlanthe, kuti vaongorere chaive chakonzera mhirizhonga huye kuti chii chingaitwe. Komisheni yaMotlanthe yakabuda negwaro rakakurudzira hurumende kuti vose vakavhiringwa nemhirizhonga iyi, varipwe.
Studio7 haina kukwanisa kunzwa kuti hurumende yasvika papi nenyaya yemhirizhonga yakaitwa muna Nyamavhuvhu.
Asi munyori mubazi rezvemutemo, Amai Virginia Mabhiza, vati tivanyorere mibvunzo, iyo tavapa, asi havana kupindura panguva yekuenda pamhepo.
Asi Amai Mabhiza vakamboudza vatori venhau kuti hurumende yakatotanga kuzeya nyaya dzevanhu makumi matatu nevashanu vakashaikirwa nehama dzavo, kana kukuvara pakapfurwa vanhu muna Nyamavhuvhu gore rapera kuitira kuti varipwe.
Mumhirizhonga iyi, sekutaura kwesangano re Zimbabwe Association of Doctors for Human Rights, vanhu vatanhatu vakapfurwa vakafa, uye vanhu makumi maviri nevapfumbamwe vakakuvara zvakaipisisa.
Vakafa musi uyu ndiBrian Zhuwawo, Jealous Chikandira, Challenge Tauro, Gavin Dean Charles, Ishmael Kumire naSlyvia Maphosa.
Nezuro, America yakaisa pazvirango zvehupfumi nekufamba, mukuru aitungamira mauto musi uyu, Retired Major Anselem Nhamo Sanyatwe, pamwe nemudzimai wavo, Amai Chipo Machona Sanyatwe, avo vanomirira Nyanga North muparamende.
Bazi rezvekudyidzana kweZimbabwe nedzimwe nyika rinoti harina kufara nekutemerwa kwakaitwa VaSanyatwe zvirango neAmerica, uye rasvitsa nhasi nyunyuto yehurumende kumuriri weAmerica muZimbabwe, AmbassadorBrian Nichols.
Mutungamiri wenyika VaEmmerson Mnangagwa nhasi vakurudzira kuti munyika muve nerunyararo uye kuti musaitwe zvemhirizhonga vachiti hurumende yavo iri kuedza kugadzirisa matambudziko ese akatarisana nenyika.
VaMnangagwa vataura mashoko aya pamhemberero dzezuva remagamba enyika dzaitirwa paHeroes Acre muHarare.
Vachitaura pamberi pezviuru nezviuru zvevanhu vanga vari pamhemberero idzi, VaMnangagwa vati hurumende yavo iri kuziva matambudziko ari kutarisana neveruzhinji akafanana nekushayikwa kwemafuta edzimotokari, kushayikwa kwemari mumabhanga pamwe nekudzimwa dzimwa kwemagetsi nezvimwe zvakadaro.
VaMnangagwa vati hurumende yavo iri mubishi kugadzirisa matambudziko ese aya vakakurudzira kuti munyika murambe muine runyararo uye veruzhinji vasaita zvemhirizhonga.
Mashoko aVaMnangagwa aya anouya apo MDC ichiti icharatidzira neChishanu svondo rino ichiti haisi kufara nekusamira zvavakanaka kwehupfumi hwenyika uye nekubirirwa kwainoti kwakaita sarudzo dzegore rapera kunyange hazvo komisheni inoona nezvesarudzo yeZimbabwe Electoral Commission ichiti VaMnangagwa ndivo vakakunda musarudzo idzi izvo zvakatsinhirwa nedare reConstitutional Court.
Murongi wemabasa muMDC VaAmos Chibaya vanoti vari kuratidzira nekuti zvinhu hazvina kumira zvakanaka munyika.
Zvichakadai, mutevedzeri wegurukota rezvekudzivirirwa kwenyika nevakarwa muhondo yeChimurenga uye vari murongi wemisangano muZanu PF, VaVictor Matemadanda vaudza vatori venhau paHeroes Acre pakare kuti havasikuzosiya MDC ichipinda mumigwagwa neChishanu vachiti MDC inozivikanwa nekuita zvemhirizhonga.
VaMatemadanda vashorawo MDC nekusauya kumhemberero dzezuva remagamba vachiti MDC haikoshese magamba uye vati bato iri rinongoda zvemhirizhonga chete.
Zvataurwa naVaMatemadanda zvatsinhirwa naVaLouis Matutu veboka revechidiki muZanu PF reYouth League avo vati vachatora matanho akasimba kudzivirira mhirizhonga pamwe nemasimba ehutungamiri hwebato ravo.
Asi mutauriri weMDC, VaDaniel Molokele vaudza Studio 7 kuti zvataurwa naVaMatemadanda naVaMatutu hazvina musoro vachiti sebato varikuenderera mberi nehurongwa hwavo hwekuratidzira.
Zvichakadai, VaMnangwa vati hurumende yavo inokoshesa kodzero dzevanhu asi kodzero idzi hadzifanirewo kukanganisa kodzero dzevamwe.
Vatiwo vari kufara zvikuru nebasa riri kuitwa nekomisheni inorwisa huori yeZimbabwe Anti Corruption Commission vachiti hurumende yakazvipira kurwisana nehuori uhwo hunonzi hwakatekeshera munyika zvikurusei muhurumende.
VaMnangagwa vati kubatana munyika zvakakosha zvikuru vachiti ndizvo zvakarwirwa nevakarwa muhondo yeChimurenga. Vatiwo hurumende haisi kudzokera shure panyaya yeminda vachiti chavekudikanwa ndechekuona kuti magetsi awaniswa kuvarimi nguva nenguva kuti vakwanise kuita basa ravo zvakanaka.
VaMnangwagwa vapawo ruremekedzo rukuru rwehushamwari kana kuti Zimbabwe International Friendship Gold Award kumumiriri weUnited Nations muZimbabwe VaBishow Parajuli vachiti vakamira neZimbabwe musarudzo uye padambudziko reCyclone Idai.
Mutambi wemuZimbabwe wetsiva ane mukurumbira pasi rese Charles Manyuchi arikupinda munhandare yeCity Sports Centre kudzivirira bhande rake reWorld Boxing Federation sezvakatarwa pamutemo.
Mashoko atatambira anoti Manyuchi arikupinda munhandare musi wa 3 Kubvumbi kurwa naMohamad Sebyala wekuUganda kudzivirira bhande rake reWBF rehuremu hwemiddleweight iro akatora arova Diego Gallardo wekuArgentina muna Gunyana, 2019.
Mutemo wetsiva unoti mutambi wese anofanira kudzivirira bhande rake mwedzi
mitanhatu isati yapfuura kubvira apo akaritora zvekuti nguva yaManyuchi yekuita izvi yasvika.
Pamusoro pezvo, Manyuchi naSebyala varikurwira bhande reWorld Africa Boxing Association iro risina akaribata parizvino.
Mutambo uyu, waifanirwa kuitirwa kumusha kwaManyuchi kuChivhu asi izvi zvazoshandurwa uchiiswa munhandare ine mukurumbira munyaya dzetsiva munyika yeCity Sports Centre.
Munhandare yeCity Sports Centre ndimo makaitira mukurumbira pasi rese vatambi vakaita samushakabvu Langton ‘Schoolboy’ Tinago, Kilimanjaro, naStix McLoud.
Manyuchi haasati amborohwa nemutambi wemuAfrica kubvira muna 2013 apo akatora mukombe weAfrica Boxing Union achirova Patrice Peko wekuBurkina Faso.
Muteveri wemutambo wetsiva VaJohn Langwani vanoti Sebyala arikutevera munzira yaGallardo uyo akapinzirwa pasi munharaunda yechitatu.
Manyuchi arikutora zvekare nguva yakadai kupa mukana wekurwa kune vamwe vatambi vemuZimbabwe kusanganisira vechidiki veCharles Manyuchi Academy.
Mutambi uyu anoti arikuita izvi kuti asimudzire mutambo uyu mune vechidiki vane chipo.
MuZimbabwe muri kushaya vanoisa mari mumutambo wetsiva kuti kuitwe mitambo yakati wandei izvo zvirikuchemwa nemumwe murongi wemitambo VaClyde Musonda,
Manyuchi haasati amborohwa zvekare kubvira apo akatanga kurwira muZimbabwe achibva kuZambia uko airwa ari pasi peOriental Boxing Promotions. Mutambo naSebyala wave wechishanu waManyuchi muZimbabwe.
Hurumende inoti kusvika parizvino chirwere checholera chauraya vanhu makumi maviri nevashanu uye kutapurirwa kuvanhu vanodarika zviuru zvitatu.
Nzvimbo dzine chirwere ichi chiri kunzvimbo dzinosanganisa Harare, Manicaland, Midlands, Mashonaland East neMashonaland Central.
Nyaya yechirwere checholera yave kuunza mutauro wakanyanya munyika pachinakuriranwa nyoka mhenyu pakati peZanu-PF neMDC.
VeZanu-PF vanoti zviri kuitika zviri kuratidza pachena kuti MDC ine makanzura akawanda mumaguta uye yatadza kubata basa nenyaya yehuori.
Asi veMDC Alliance vanoti makurukota eZanu-PF anoikanganisa kuita basa uye hurumende haisi kubhadhara mitero kumakanzuru zvopa kuti ashaya kana kobiri rekuita basa.
Kanzura weMt Pleasant uye vari mutauriri weMDC Alliance VaJacob Mafume vanoti haisi nguva yekupumhana huroyi asi kunyangwe zvakadaro makurukota eZanu-PF ndiwo anovhiringidza basa mumakaunzuru.
Asi vanoongorora zvematongerwo enyika vakarerekera kubato reZanu-PF VaGadzira Chirumanzu vanoti makanzura eMDC akundikana basa zvopa kuti zvirwere zvipararire munyika.
Muimbi Jah Prayzah oridza kekutanga muAmerica umo ariku tarisirwa kufadza zvizvarwa zveZimbabwe zviri mumaguta anoti Dallas, Texas, Washington DC ne Indiana asati aenda kuCanada.
Teererai hurukuro yaitwa naJah Prayzah na Marvellous Mhlanga-Nyahuye weStudio 7.
Sangano reWorld Food Programme, WFP, razivisa kuti kubva kutanga kwegore rino kusvika mukupera kwaKubvumbi, Zimbabwe yakwanisa kutenga kubva kunze chibage chine huremu hunosvika mazana matatu nemakumi mashanu ezviuru zvematani.
Vachitaura kuvatori venhau neChina muJohannesburg, mukuru we WFP muZimbabwe VaEddie Rowe vati Zimbabwe inoda kutenga chibage chinosvika matani miriyoni nemazana matatu ezviuru, zvichienzaniswa nematani miriyoni nemazana masere ezviuru anodiwa nenyika.
NeMuvhuro sangano reUnited Nations Development Programme, UNDP, rakazvisawo kuti vanhu vangangosvika mamiriyoni mana nechidimbu vari kuda rubatsiro rwechikafu kusvika muna Kurume wegore rinouya.
Sangano iri rakati riri mushishi kutsvaga mari inoita $290 million uye kubva pakakumbirwa rubatsiro nemutungamiri wenyika VaRobert Mugabe, rakwanisa kuunganidza mamiriyoni makumi manomwe emadhora.
VaHenry Makiwa vanove mukuru anoona nezvekufambiswa kwemashoko musangano reWorld Vision vanoti kunyange hazvo nyika yakwanisa kupinza chibage, vanoona chiri chishoma kwazvo pachitariswa huwandu hwevanhu vari kuda chikafu.
“Panotodiwa kuwedzerwa kwechikafu nekuti huwandu hwevanhu vari kuda chikafu huri kuramba huchikwira,” VaMakiwa vanodaro.
Veruzhinji vanoti vari kukatyamadzwa zvikuru nekukwira kuri kuita mitengo yezvinhu munyika zvichitevera kurambidzwa kwemari dzekunze kushandiswa munyika.
Vanhu vazhinji vanoti vaifunga kuti zvakaiswa mutemo mutsva nehurumende wekushandisa mari yemunyika chete, mitengo yezvinhu yaizogadzikana, asi vari kushamisika zvikuru vachiona mitengo ichiita chamurambamhuru kukwira.
Vamwe vatengi vakaita sa Amai Chipo Murambiwa vanoti mitengo yezvinhu, kunyanya chikafu, yafuma yakaita chamuramba mhuru muzvitoro zvakaita seOK ne Pick & Pay nezvikamu zvinopfuura zana kubva muzana.
Muchitoro che OK makeyiji makumi mashanu ehupfu aiita makumi matatu emadhora eRGTS, nhasi afuma achiita zana nemadhora maviri.
Mafuta ekubikisa aiita madhora gumi nemashanu, ave kuita madhora makumi matatu, makeyiji maviri emupunga aiita madhora masere, ave kuita madhora makumi maviri nemanomwe, ukuwo keyiji yenyama yaiita madhora gumi nemashanu, yave kuita madhora makumi matatu emaRTGS.
VaJohanes Chihwani, avo vanogara mumusha we Sisk, vanoti mutemo wakaiswa uyu watovaipira.
Sachigaro weConsumer Council of Zimbabwe muMasvingo, VaProsper Muzambi, vanoti kukwira kuri kuramba kuchiita mitengo yezvinhu kunokonzera mutauro munyika.
Vatiwo vemabhizimusi vakaramba vachidai, vanokurudzira vatengi kuti varatidzire nekuti vaifunga kuti mutemo wakauya uchaita kuti zvinhu zvidzike.
VaTatenda Matumba, avo vane chitoro mudhorobha, vati vari kuramba vachikwidza mitengo nekuti vanozondotenga mari yekunze pamukoto nekuti kumabhanga haiwanikwi.
Vanoongorora nyaya dzehupfumi hwenyika vakazvimirira, VaPardon Tshuma, vanoti mutemo wakaiswa nehurumende handiwo mhinduro yedambudziko rekukwira kwezvinhu muzvitoro kana nyika isina maindasitiri anogadzira zvinhu achitengesawo kunze kwenyika.
Muzvinafundo pachikoro cheGreat Zimbabwe University, VaMunashe Shoko, vanoti mitengo ichiri kukwidzwa nekuti vatengesi vazhinji vakange vakahodha zvinhu nemari yekunze nekudaro pazvichapera mitengo ichadzikama.
Asi vamwe vanoti kuti zvinhu zvigadzikane nyika inofanira kushandisa mari yekunze yeku nyika yeAmereka kusvika zvinhu zvazonaka.
Studio 7 yakundikana kubata gurukota rezvemari, VaMthuli Ncube, avo vanonzi vari kunze kwenyika.
Asi gurukota rinoona nezvekugadzirwa kwezvinhu nekutengeserana, VaMangaliso Ndlovu, vashora zvikuru vemabhizimusi nekukwidza mitengo yezvinhu zvisina tsarukano kubva pakarambidzwa mari yekunze kushandiswa munyika svondo rino.
VaNdlovu vaudza vatori venhau pamusangano wavaita muHarare kuti hapana chikonzero chingapa kuti vemabhizimusi vakwidze mitengo yezvinhu.
Mhuri yeZimbabwe yakabatana neChitatu mukurangarira gamba renyika, Doctor Joshua Nkomo, avo vasvika makore makumi maviri nerimwe vashaya.
Doctor Nkomo vakaberekwa muna Chikumi 1917 uSemukwe Reserve kuMatabelaland South vakashaya muna 1999.
Vakambodzidzisa kuKezi vasati vaenda kuSouth Africa kunowedzera dzidzo kunova kwavakasangana negamba rerusununguko renyika iyi, muchakabvu Nelson Mandela, nevamwe.
VaNkomo vakashanda kuRhodesian Railways uko vakatungamira kuratidzira kwevashandi muna 1948.
Muna 1962 vakazoumba bato reZapu iro rakapatsanuka pachiumbwa Zanu PF muna 1963. VaNkomo vakazosungwa muna 1964 vakapedza makore gumi vari kujeri reGonakudzingwa.
Pavakabuda mujeri vakaenderera mberi nechimurenga vachitungamira mauto eZIPRA aiva pasi peZapu kusvika nyika yawana kuzvitonga kuzere.
Vakakwikwidza musarudzo dzemuna 1980 bato ravo rikakundwa neZanu PF yaitungamirwa namuchakabvu Robert Mugabe.
VaNkomo vakaitwa gurukota rezvekuchengetedzwa kwemukati menyika asi pakabva patanga kunetsana kweZanu PF neZapu.
Mushure mekusungwa kwevakuru vebato ravo vakaita saVaDumiso Dabengwa naVaLookout Masuku vachipomerwa mhosva yekuda kupidigura hurumende, Doctor Nkomo vakamanikidzwa kuenda kuhupoteri kuBritain muna 1983 kwemakore mana asi panguva iyi pakatangwa hondo yeGukurahundi kuMatabelaland neMidlands iyo yakasiya vanhu vanofungidzirwa kuti vanodarika zviuru makumi maviri vafa.
Mauto eFifth Brigade akadzidziswa zvehondo kuNorth Korea ndiwo anopomerwa mhosva yekuponda vanhu vasina mhaka kumatunhu aya.
VaMugabe vakafa vasina kukumbira ruregerero vakati iyi yaive nguva yekupenga.
Asi muaturiri wavo kwemakore akawanda, VaGeorge Charamba, vakati hapana chekukukumbira ruregerero sezvo yaive hondo.
Gukurahundi yakapera muna 1987 pakanyoreranwa chibvumirano cheUnity Accord pakati peZanu PF neZapu.
VaNkomo vakazoitwa mutevedzeri wemutungamiri wenyika pakavandudzwa bumbiro remutemo.
Munyori mukuru mudare remakurukota, Doctor Misheck Sibanda, vati Zimbabwe inofanisa kukoshesa runyararo nekubatana sezvaikosheswa naVaNkomo.
Kunyangwe mutungamiri wenyika, VaEmmeron Mnangagwa, vakavimbisa kugadzirisa nyaya yeGukurahundi pavakatora masimba vachitsigirwa nemauto muna 2017, kusvika pari zvino hapana chati chaitwa chinobatika.
Nyanzvi munyaya dzezvematongerwo enyika, VaJoy Mabenge, vanoti VaNkomo mucherechedzo wemunhu ainge akazvipira kubatanidza nyika.
Mutungamiri wenyika VaEmmerson Mnangagwa svondo rino vari kutarisirwa kutungamira chikwata chemapato madiki anopikisa kuChimanimani neChipinge, Manicaland kunooona kuparadzwa kwakaitwa nzvimbo iyi detumupengo kana kuti tropical cyclone Idai.
VaMnangagwa vari kuenda nevatungamiri vakaita savanna Muzvare Thokozani Khupe, Muzvinafundo Lovemore Madhuku, VaBrian Mteki nevamwe vari muchikwata chavari kuita nacho nhaurirano.
Vamwe vatungamiri vakaisa semutungamiri webato guru rinopikisa VaNelson Chamisa veMDC, Amai Joyce Mujuru, VaNoah Manyika, VaDaniel Shumba havasi muhurongwa hwavaMnangagagwa uhu.
Hurumende inoti vanhu mazana maviri nemakumi masere vakafa uye vamwe mazana matatu havasi kuzivikanwa kuti vari kupi.
Pavanhu ava makumi masere nevaviri vanonzi vakavigwa kuMozambique mushure mekuyeredzwa nemvura.
Aka ndekechipiri vamnangagwa vachishanyira nzvimbo iyi. Kunyangwe hazvo rubatsiro rwuri kuuya kubva kumativi mana ose enyika nekunze, vamwe vagari vemunharaunda iyi vanoti havana matende, chikafu kana mvura yekunwa yakachena.
VaMadhuku vaudza Studio 7 kuti vari kuenda kechipiri asi vanotarisira kuti rwendo rwuno vachaenda kumberi pane kwavakambosvika sezvo migwagwa yaisafambika zvakanaka. VaMadhuku vati zuva rekusimuka harisati razivuswa asi ivhiki rino.
Vabereki vane vana vane hurema hwekusanzwa kana kuti matsi vari kukurudzira bazi rezvehutano kuti rivabatsire nezvikwanisiro, kana kuti hearing aids, kuitira kuti vana vavo vakwanisewo kudzidza sevamwe vana muzvikoro pasina dambudziko.
Vabereki vakawanda vanoti kuongororwa kwevanhu vane hurema hwekusanzwa kunodhura zvokuti vazhinji vavo havakwanise kuendesa vana vavo kunaana chiremba kuti vanorapwa hurwere uhwu husati hwakomba.
Amai Tsitsi Nlabati vekuMasvingo vanoti mwana wavo, uyo anemakore mapfumbamwe, anonzwira kure mazwi anotaurwa zvokuti vakashaya mari yokutenga ma hearing aids izvo zviri kudzosera kumashure budiriro yehupenyu hwemwana wavo.
Amai Nlabati vanoti vakavimbiswa nenyanzvi munyaya dzezvehutano kuti mwana wavo aisafanira kuenda kuzvikoro zvinodzidza vana vanorarama nehurema nokuti vainge vaine chivimbo chekuti mwana aizokwanisa kuita zvakanaka kana akatengerwa ma hearing aids.
Baba Kizito Chirenje vekuMurombedzi, kwaZvimba vanoti vane dambudziko zvakare remwana wavo uyo akambotengerwa ma hearing aids neimwe hama yavo yakambogara mhiri yemakungwa asi akadimburwa dimburwa kaviri kose nevamwe vana vaida kuziva kuti chii chaaipfekera munzeve.
Baba Chirenje vanoti hama yavo yakadzoka kumusha nokudaro havachakwanisa kuwana mamwe ma hearing aid nokuti anonzi anotengwa nemari yekuAmerica iyo vasingakwanisi kuwana.
Sachigaro wekomiti inoona nezvehutano muparamende, Dr Ruth Labode, vanoti bazi rehutano harina mari yokutengera mwana wese mahearing aids nokudaro vabereki ava vanofanira kubatsirwa nemadhona ayo anopemha mari kunze kwenyika.
Dr Labode vanoti hurumende yakaomerwa panguva ino zvokuti iri kutoshayawo mari yokutenga mishonga ine mitengo iri pasi pasi inofanira kubatsira varwere muzvipatara.
Nyanzvi munyaya dzemutauro wemaoko mubazi rezvehutano, Amai Cecilia Nleya, vanoti pane chirongwa chokuti mwana wese anozvarwa atange kuongororwa kana paine hurema waanenge ainahwo kuitira kuti vazokwanisa kubatsira vana ava pavanenge vachikura zvinoenderana nekuremara kwavo.
Asi Dr Labode vanoti kunyangwe hazvo vana ivava kana vawanikwa vaine hurema hwakadaro, hapana zvakanyanya zvinokwanisika kuitwa kuvana ava nokuti mamiriro ehupfumi hwenyika haana kumira zvakanaka.
Tsvagurudzo yakaitwa nebazi rehutano inoratidza kuti pavanhu miriyoni imwe chete yevanhu vanorarama nehurema hwakasiyana siyana, pakaonekwa kuti vanhu zviuri zana nemakumi maviri, vanhu vasinganzwe kana kutaura.
Zimbabwe yakasaina chibvumirano cheUnited Nations Conventions on the Rights of Persons with Disabilities mugore 2013, asi nyanzvi munyaya dzemitemo pamwe nehutano dzinoti zviga zveUnited Nations izvi hazvisati zvaiswa mumitemo yenyika.
Sangano rinorwira kodzero dzevanhu, reHuman Rights Watch, rinokurudzira hurumende kuti iwanise vanhu munyika mvura yakachena kuti vakwanise kurwisana necoronavirus.
Mugwaro rayo, Human Rights Watch inoti kushaikwa kwemvura yakachena kunogona kupamidzira ngozi yechirwere checoronavirus.
Mukuru weHuman Rights Watch kuchamhembe kwe Africa, VaDewa Mavhinga, vaudza Studio 7 kuti ongororo yavakaita muZimbabwe uye muHarare nenzvimbo dzakaipoteredza inoratidza kuti kana nyaya yemvura ikasakurumidza kugadziriswa ichakonzera dambudziko guru.
Asi meya weHarare, VaHerbert Gomba, vanoti hapana asingazivi kuti Harare yagara ine dambudziko remvura kubva 1990, vachiti kanzuru yeguta reHarare, pamwe chete nehurumende, vari kuedza kugadzirisa nyaya iyi.
VaGomba vanokurudzira masangano akasiyanasiyana kuti abatsire kugadzirisa zvinhu zvinonetsa pachinhambo chekushora vari kuedza kugadzirisa zvinhu.
Sangano rinomirira vadzidzisi vekumaruwa reAmalgamated Rural Teachers Union of Zimbabwe kana kuti ARTUZ rinoti nhengo dzaro zhinji hadzina kuenda kumabasa nhasi zvichitevera kurudziro yesangano iri yekuti varairidzi vasaende kumabasa vachitsutsumwa kuhurumende nemari dzemihoro.
ARTUZ inoti nhengo dzayo dzakawanda nhasi dzaswera dzichidziya mushana kudzimba dzisiri pabasa zvichitevera kurudziro yesangano iri yekuti nhengo dzaro dziramwe mabasa kubva nhasi kusvika neChishanu nepamusana pekushomeka kwemari dzemihoro dzavari kutambiriswa nehurumende.
Sachigaro weARTUZ mudunhu reHarare, VaMunyaradzi Masiyiwa vaudza Studio 7 kuti vadzidzisi vasina kuenda kumabasa nhasi vanodarika zvikamu makumi mana kubva muzana.
Mutungamiri weARTUZ, VaObert Masaraure vatiwo vachatora matanho akasimbarara kana hurumende ikaramba yakaisa zvimiti munzeve isiri kuda kuvabhadhara nemadhora ekuAmerica.
Zvichakadai, mumwe mubereki ane mwana anodzidza pane chimwe chikoro chiri kuGoromonzi mudunhu reMashonaland East, Amai Tinotenda Kahari, vaudza Studio 7 kuti hurumende inofanira kugadzirisa nhuna dzevarairidzi nekukasika kuitira kuti vana vasarasikirwe nedzidzo.
Zvichakadai, mutungamiri werimwe sangano revadzidzisi reProgressive Teachers Union of Zimbabwe, VaTakavafira Zhou, vati nhengo dzesangano ravo dzichatangawo kuramwa mabasa svondo rinouya.
VaZhou vati sePTUZ vachataurawo nevemamwe masangano anomirira vashandi vose vehurumende kuti vaite muonerapamwe sechuma chemuzukuru.
Mutungamiri weZIMTA VaRichard Gundani vanotiwo havasi kufara nemari dzavari kutambiriswa.
Zvichakadai, gurukota rezvedzidzo, VaPaul Mavhima vaudza Studio 7 parunhare kuti homwe yehurumende yakabooka zvekuti hurumende haikwanise kubhadhara varairidzi nemari yekunze kana kuvawedzera maRTGS parizvino.
Vati zvakawanda zvine chekuita nekuwedzerwa kwemari dzemihoro yevashandi vehurumende tibvunze kugurukota rezvemari VaMthuli Ncube avo vatisina kukwanisa kubata panharembozha yavo.
Mutauriri weHealth Apex Council VaPanganai Chivese vanoti vanachiremba, vanamukoti nevamwe vashandi vehurumende vatotanga kuramwa mabasa nezuro.
Vati vashandi vakawirirana kuenda kumabasa kaviri pazuva asi vachiita zvekuchinjana.
Vayambira kuti hurumende ikasagadzirisa zvichemo zvavo havasi kuenda kubasa vose svondo rinouya. Vati health Services Board iyo tisina kubata yati hurumende yakanzwa chichemo chavo uye iri kuyedza kuchigadzirisa.
Sangano rinomirira vashandi munyika reZimbabwe Congress of Trade Unions kana kuti ZCTU rinoti mushandi anotambira mari iri pasipasi anofanira kutambiriswa mazana matanhatu emadhora ekuAmerica sezvo zvinhu zviri kuramba zvichiwedzerwa mutengo muyika.
Chimwe chizvarwa cheZimbabwe chiri muguta reWuhan muChina Muzvare Blessing Chirima vanoti zvinhu hazvina kumira zvakanaka kwavari sezvo zvekudya nezvimwe zvekushandisa zvave kudhura.
Vaenderera mberi vachiti ivo nevamwe vavo vachiri vaka vharirwa mudzimba dzavo senzira yekuyedza kudzivirira kupararira kwechirwere checoronavirus.
Chirwere ichi chinonzi chakatangira muguta iri uye mune zvizvarwa zveZimbabwe zviri kudzidza muguta iri zvinodarika mazana matatu nemakumi mashanu.
Muzvare Chirima vanoti shuwiro yavo ndeyekuti pawanikwe rubatsiro rwekubatsira ivo nevamwe vadzidzi vari kutarisana nedambudziko remari yekushandisa sezvo vamwe vaisimboita mabasa ekuzviriritira vasiri kushanda pari zvino.
Vanoti rubatsiro urwu rwunogona kuendeswa kumuzinda weZimbabwe uri muChina ivo vozovapa.
Parizvino zvitoro, makambani, nezvikoro zvakavharwa. Mabhazi, nendege hazvisi kubvumidzwa kubuda kana kupinda mudunhu reWuhan.
"Zvinorwadza ndezvekuti vamwe vange vachitoraramisa mhuri dzavo kumusha uye kuzvibhadharira mari dzechikoro asi nekusaenda kumabasa vazhinji vave kutotarisana nenzara pamusoro pekutya chirwere checoronavirus ichi," Vanodaro Muzvare Chirima.
Gurukota rezvehutano vaObadaih Moyo vakaudza Studio 7 kuti hurumende iri kushanda nemuzinda wenyika muBeijing kuona kuti zvizvarwa zvayo hazvisi kusangana nematambudziko uye ichivimbisa kubatsira nepainogona napo.
Muzvare Chirima vanoti zvimwewo zvizvarwa zveZimbabwe zvinoshanda muWuhan zviri kunetsekawo nekutadza kuenda kumabasa sezvo parizvino vave kutotadza kuriritira mhuri dzavo.
Nyanzvi yezvirwere zvinotapuriranwa mubazi rezvehutano, Doctor Portia Manhangazira vari kukudzira veruzhinji kuti vafashaidze mvura yavo yekunwa zvikuru vari mumadhorobha, sezvo zvirwere zvemanyoka zviri kuwanda, zvikuru kuvana vadiki.
Doctor Manangazira vanoti bazi rezvehutano riri kuyedza kubaya vana vechidiki nhomba dzinovabatsira mukudzivirira zvirwere nyemanyoka izvo zvatekeshera mumadhorobha zvikuru muHarare umo makamboshaikwa mvura yekunwa kwechinguva.
Dambudziko rezvirwere zvemanyoka rinonzi rakanyanya kutekeshera kunzvimbo dzakadayi seBudiriro nekuKuwadzana uko kwagara kuchinetsa pakuwanikwa kwemvura yekunwa yakachena. Munguva yapfura chirwere checholera chakambo netsa munzvimbo idzi chikatora hupenyu hwevanhu.
"Tiri kuyedza nepatinokwanisa sebazi rehutano kuderedza hukasha hwezvirwere zvemanyoka nekubaya vana nhomba dzinozobatsira kuti vasabatwe nezvirwere izvi,"Doctor Manangazira vaudza Studio7.
Vanotengesa mumigwagwa zviri kunze kwemutemo vanonzi vasvera vachiita hwakitsi nagonzo nemapurisa ekanzuru nhasi muChinhoyi vachitandanisana vachiramba kubviswa pavanotengesera, ukuwo vanotengesera muzvitoro vachivharirwa mashopu avo nekutadza kubhadhara mari itsva dzegore rino.
Mumwe wevamwe vanotengesa nhumbi dzekupfeka, VaWisdom Makadhi, avo vakakwidzirwa mari yerezinesi kubva pamadhora mazana maviri nemakumi mashanu kusvika pamadhora zviuru zvitatu nemazana manomwe emabhondi pagore, vanoti mari iyi yakawandisa zvikuru kunyange ichibhadharwa zvishoma nezvishoma.
VaMakadhi vanoti havanzwisise kuti sei mari yakakwidzwa zvakanyanya kudai.
VaMakadhi vanoti kanzuru inofanirwa kutanga yataurirana nevemabhizinisi vasati vangokwidza.
Mumwe anotengesa zvekudya mumigwagwa, Amai Mavis Kavhiya, vanoti havarege kutengesa mumigwagwa sezvo vasina zvimwe zvinovararamisa.
Mumiriri wevanotengesa munzvimbo dzakatarwa nekanzuru, VaTapiwa Muhwandavaka, vanoti kunzuru iri kuita zvakanaka nekubvisa vanotengesera mumigwagwa zviri kunze kwemutemo, zvikuru sei pamikova yezvitoro, vachiti ivo zvinovanakira kuti vatengerwe sezvo vachibhadhara mitero kukanzuru
Mutauriri wekanzuru yeChinhoyi VaTichaona Mlauzi vanoti mari iri kubhadhariswa vezvitoro ndiyo yakatarwa pakaitwa bhajeti kupera kwegore rapera.
VaMlauzi vanoti rimwe dambudziko rinoita vemabhizinisi nderekuti havaende kunopa pfungwa dzavo panoitwa bhajeti.
VaMlauzi vanoti vanotarisira kuti mari idzi dzibhadharwe kamwechete kuti mari yacho ivashandire asi vanoti vane zvichemo vanogona kuenda kumahofisi avo kunoita hurongwa hwekubhadhara hunonzwisisika.
Kanzuru yeChinhoyi yakakwidza mari yemarezinesi ezvitoro zvevemabhizinisi madiki kubva pamadhora mazana masere kusvika pamadhora chiuru nezana remadhora uye vemabhizinisi epakati nepakati kubva pamadhora mazana maviri nemakumi mashanu kusvika pamadhora zviuru zvitatu namazana manomwe emabhondi kana RTGS.
Makundano eCastle Lager Premier Soccer League ari kupinda munharaunda yechipiri zvichitevera kutamba kwezvikwata izvi zvikamu makumi mashanu kubva muzana zvemitambo inotambwa gore rose.
Makundano eCastle Lager Premier Soccer League ave kupinda munzira yekunopera sezvo kwasara mitambo gumi nemitanhatu pachikwata chega chega.
Chicken Inn iri kutungamira nepoindi imwe chete pamusoro peTriangle iyo ine mapoinzi makumi maviri nemasere.
Asi mutambo mukuru uriko uri kuGibbo Stadium neSvondo apo chikwata cheHighlanders chiri kusangana neTriangle.
Muteveri weHighlanders, VaTichafa Musarurwa, vanoti vari kuda kuwedzera kuchema kweTriangle nekurova maSugar Sugar Boys aya pamusha pavo.
Chicken Inn iri kutarisira kuramba iri pamusoro nekudambura Caps United apo vari kusangana muLuveve Stadium neMugovera.
Svondo rapera maGame Cocks akarohwa 2-0 neMakepeke muNational Sports Stadium zvekuti murairidzi weCaps United, Mark Mathe, ari kuti vakashandisa mikana yavari kuwana, zvinhu zvinovafambira.
Zvimwechetezvo ndizvo zviri kuchema naTaurayi Mangwiro weHarare City uyo aona chikwata chake chichiita mangange mumitambo miviri yapera iyo anoti vaifanira kukunda asi vakakoniwa nenyaya yekusashandisa mikana.
Svondo rapera, Harare City yakaita mangange 0-0 neFlame Lilly asi maSunshine City Boys ari kutarisirwa kukunda mumutambo uyo vari kusangana muRufaro Stadium mangwana zvekare.
Vatungamiri veHarare City havasi kufara nematambiro ari kuita chikwata chavo zvekuti Mangwiro anofanira kutanga kukunda kuti achengetedze basa rake.
Pagore ra2014 chete, Harare City yakapesana nevarairidzi vaviri, Bigboy Mawiwi neMasimba Dinyero, zvekuti Mangwiro anofanira kugadzirisa zvinhu kuti asatevere nzira imwe cheteyo.
Mumwe murairidzi ane hupenyu huri patambo ndiDavid Mandigora weDynamos uyo ari kukumbira rutsigiro kubva kuvateveri vechikwata chake avo vari kushevedzera kuti ngaaende.
Kunyange hazvo Dynamos yakasiiwa nechikwata chiri kutungamira cheChicken Inn nemapoinzi maviri chete vatsigiri vechikwata ichi havasi kufara naMandigora asi iye ari kuti ngavapore.
Dynamos iri kudamburana neHwange muRufaro Stadium neSvondo mushure mekunge zvikwata izvi zvakaita mangange 0-0 svondo rapera.
Mimwe mitambo yeCastle Lager Premier Soccer League yakamira seizvi.
FC Platinum v Chapungu (Mandava Stadium).
How Mine v Buffaloes (Luveve Stadium)
Whawha v Dongo (Ascot Stadium).
Kunyange hazvo dhora rekuAmerica rakamboti dererei huremu zvichienzaniswa nemari yemunyika yemaRTGS, zvinhu zvichiri kuramba zvichidhura zvakanyanya.
Ko chii chiri kupa kuti zvidai, uye mari yeRTGS icharamba iine simba here?
Muzvinabhizimisi, uye vari nhengo yeZanu PF yakakwikwidza ikakundikana musarudzo yekutsvaga mumiriri weWarren Park muparamende, VaGilbert Muponda, vanoti zvichatora mavhiki angangosvika matanhatu kuti zvinhu zvigadzikane.
Asi imwe nyanzvi munyaya dzezvehupfumi vachidzidzisa paNelson Mandela Metropolitan University, Muzvinafundo Gift Mugano, vanoti nedanho rekudzora dhora remunyika havaona hupfumi huchigadzikana.
Vanoti pane zvakawanda zvinoda kugadziriswa dhora risati radzoka zvisingazope kuti hurumende irambe ichidhinda mari zvakazopa kuti dhora rishaye simba mumakore ekuma 2008.
Asi VaMuponda vanoti zvinhu zvakanaka kuti nyika ishandise dhora rayo kana ichida kubudirira.
Ko chii chaizvo chakapa kuti dhora rekuAmerica rimboshaya simba mazuva apera?
Muzvinafundo Mugano vanoti nyaya yebhanga guru renyika, reRserve Bank of Zimbabwe, RBZ, yekutora zvikwereti zvemakambani ndeimwe yakaita kuti izvi zviitike.
RBZ yakati yaizopa vemakambani mari yekuAmerica inosvika bhiriyoni imwe chete nezviuru mazana maviri pama RTGS yairi kutora.
Imwe nyanzvi munyaya dzezvehupfumi, VaVictor Bhoroma, vanoti chiri kudererdza dhora rekuAmerica inyaya yekuti vanhu vari kuda kutanga vanzwisisa kuti zvichafamba sei.
Imwe nyanzvi munyaya dzezvehupfumi vachishanda nesangano reLabour and Economic Development Research Institute of Zimbabwe, Doctor Prosper Chitambara, vanoti danho rakatorwa negurukota rezvemari, Muzvinafundo Mthuli Ncube, zvichinzi zvichabatsira vashandi hazvisi kubatsira pari zvino.
Chimwe chizvarwa chenyika, uye vari gweta rinorwira kodzero dzevanhu, VaGodfrey Mupanga, vaendesa gurukota rinoona nezvemari nebhanga guru renyika kumatare vachivapomera mhosva yekudzika zvisiri pamutemo, mutemo unoshanda kwemwedzi mitanhatu kana kuti Statutory Instrument 142 yakarambidza kushandiswa kwemari dzekunze kwenyika.
Mutewedzeri wasachigaro vebato reMDC, VaJob Sikhala, vanoti vakakwanisa kusvitsa masamanisi kudare repamusoro ekuti varipwe mari inosvika mamiriyoni matatu emadhora ekuAmerica mushure mekusungwa kwavo gore rapera vachipomerwa mhosva yekuda kubvisa mutungamiri wenyika VaEmmerson Mnangagwa pachigaro.
VaSikhala, avo vakazowanikwa nedare repamusoro kuMasvingo vasina mhosva, vanoti vakwirira kumatare gurukota rezvemukati menyika, Vakazembe Kazembe, mukuru wemapurisa Commissioner-General Godwin Matanga, pamwe nemupurisa wekudivi reLaw and Order muHarare avanoti akavashungurudza zvikuru pavaive muhusungwa, Superintendent Daniel Joseph.
VaSikhala, vanove zvakare mumiriri weZengeza West muparamende, vakatanga danho rekukwira kumatare iri gore rapera muna Nyamavhuvhu vachikwirira mapurisa pamwe naVaCain Mathema vaive gurukota rezvemukati menyika panguva iyi.
Studio 7 haina kukwanisa kunzwa kubva kuvatatu ava kana vati vatambira masamanisi aya.
Mitumbi yaVaRoy Bennett, nemudzimai wavo, Amai Heather Bennett, inonzi iri kutarisirwa kusvika muZambia svondo rinouya, uko vanonzi vanga vava kurima vari.
Shamwari yemhuri yekwaBennett, VaBrian James, vaudza Studio7 kuti mitumbi yevaviri aya ichasvikira kuZambia svondo rinouya, uko VaBennett vanga vachirima vari.
VaJames, avo vakamboita meya weMutare, vatiwo mitumbi iyi ichazoendeswa kuSouth Africa uko inotarisirwa kuvigwa.
VaBennett nemudzimai wavo vakashaya nemusi weChitatu svondo rapera mutsaona yechikopokopo chakange chakatakura vanhu vatanhatu mudunhu reNew Mexico kuAmerica.
Vanhu vashanu vakafa mutsaona iyi.
VaRegai Tsunga vaizivana naVaBennet vasati vaenda kuhupoteri kunze kwenyika. VaTsunga vanoti VaBennett vaibatsira veruzhinji mune zvakawanda.
VaTsunga vanoti VaBennett munhu aifarira kushandira nyika yavo, uye kushaya kwake kuri kuvarwadza zvikuru.
"Roy akambopokana nedzimwe nhengo dzeparamende asi ari kutaura chokwadi; saka tinoti Roy Bennett zorora murugare," vadaro VaTsunga.
Mutori wenhau ayiwirirana naVaBennett, Clayton Masekesa, anoti haana mashoko mazhinji asi kungoti arasikirwa nasahwira uye nemunhu aimupa mazano nguva zhinji.
"Eeeh tinoti rufu kutonga kwaMwari uyezve takatarisana nenguva inorema saka tinotanga nekuti ngavafambe nekuzorora murugare VaBennett. Iniwo semutori wenhau ndakatanga kushanda naVaBennett kare ndingati kuma-late 90s and early 2000, anga ari munhu anga ane shungu yekuti constituency yake ibudirire. Ange ari munhu zvakare aiva ne vision achida kuti vanhu venharaunda yake vabudirire pamwe chete neManicaland yacho. Saka ndinoti nyika yarasikirwa nekuti tange tino vimbo yekuti munhu aizobatsira pakuvaka Zimbabwe inyuwani mune remangwana," adaro Masekesa.
Mutauriri weMDC mudunhu kuManicaland, VaTrevor Saruwaka, vanoti vende rasiiwa naVaBennett nemudzimai wavo richanetsa kuvhara sezvo mhuri iyi yaive nerudo uye chivimbo chekubatsira mukufambira mberi kweZimbabwe itsva.
VaBennett, avo vanga vava nemakore makumi matanhatu, vakamboita sachigaro weMDC kuManicaland, uye vakaita mubati wehomwe webato iri kwemakore akawanda.
Vana chiremba navana mukoti vanoti vari mubishi rekubatsira vanhu vekuChimanimani neChipinge vakawirwa nedambudziko redutumupengo reCyclone Idai masvondo maviri apfuura.
Mumwe wevanachiremba ava, Doctor Matthew Wazara, vanoti vanhu vakawanda vari munzvimbo dzakaparadzwa nedutumupengo nemafashamu emvura, havachina mishonga yekupodza kana kunyaradza zvirwere zvinenge shuga, diabetes, ne High Blood Pressure.
Dr Wazara vanoti vanhu vakawanda vakakuvara uye vazhinji vanofanirwa kudzorerwa pamapiritsi avainwa, uye vamwe vavo vanotoda kuitwa maoparesheni, sezvo vakakuvara zvakaipisisa.
Dr Wazara vanoti vagari vanofanirwa kunwa mvura uyakachena, sezvo mvura iri munzvimbo iyi yasangana netsvina yezvitunha, mhuka izvo zvinokwanisa kukonzera zvirwere zvinofamba nemvura zvakaita semanyoka kana korera.
Pamusoro pedambudziko rekushaya mvura yakachena, Dr Wazara vanotiwo madzimai ari kusanganawo nedambudziko rekushaya zvinhu zvavanoshandisa pamazuva avo ekutevera.
Dr Wazara vanokurudzira kuti mumatunhu aya munofanirwa kuvakwa misasa yakawanda yemakiriki kuitira kuti vanhu vawane rubatsiro nekukurumidza.
Dr Wazara vanoti kune vanhu vakawanda vari kurwadziwa nezvakaitika zvokuti vachada kunyaradzwa naana mazvikokota nenyanzvi dzinoona nezvirwere zvepfungwa kuti vagamuchire tsaona dzakavawira.
Vanotiwo kune dzidziso zvakare iri kuitirwa vafundisi vemakereke akasiyana kuti vakwanise kunotaura zvokunyaradza kune vose vakasangana nedambudziko iri.
Mumwe mugari wemuTynwald North, Amai Gertrude Magwaniza, vanoti vane hama yavo inogara kuChimanimani iri kutodawo mishonga yavanorarama nayo sezvo yavaive nayo yakayeredzwa nemvura yakasiya yaparadza kumabvazuva kwenyika.
Cyclone Idai yakatanga musi wa 14 Kurume ikasiya yaparadzawo misha nehupenyu hwevanhu muMalawi neMozambique.
Sangano reWorld Health Organization rinoti vanhu vanosvika zana nemakumi mana vafa nechirwere chekorera kuMozambique.
Studio7 haina kukwanisa kunzwa divi regurukota rezvehutano, Va Obediah Moyo, kuti vachaita seyi padambudziko rehutano hwevanhu vari kuChimanimani neChipinge.
Sangano reWOZA neChitatu rakaratidzira muHarare richishora mabatirwo ari kuitwa vari kutengesa mumigwagwa.
Sangano iri rakaendesa tsamba yenyunyuto kugurukota rezvekutongwa kwematunhu VaSaviour Kasukuwere.
Hurumende inoti makanzuru ose emunyika anofanira kudzinga vose vanotengesa zvinhu mumigwagwa. Asi vanotengesa mumigwagwa ava vanoti havana kugadzirirwa nzvimbo itsva dzekutengesera zvinhu zvavo.
Imwe nhengo yeWOZA muzvare Taurai Nyamanhindi vekuChitungwiza vanoti zvinonetsa ndezvekuti vazhinji vari kutarisana nedambudziko iri madzimai vamwe vavo vakatotadza kuendesa vana kuzvikoro mushure mekushaya mari.
Muzvare Nyamanhindi vanoti kunyangwe zvazvo vasina kuwana mukana wekusangana naVaKasukuwere vari kufara nekuti dzimwe nhengo dzavo dzakakwanisa kusiya tsamba yenyunyuto kuhofisi yavo.
Parizvino veruzhinji vanoita zvekutengesa mumigwagwa vanonzi vari kunonga svosve nemuromo izvo zvatsinirwa naMuzvare Nyamanhindi.
Zviuru nezviuru zvevanhu zvakabviswa mumigwgwa nemapurisa ekanzuru asi vamwe vevanhu ava vari kuramba vachiita hwagonzo nakiti nemapurisa ekanzuruaya sezvo vari kuti havana mabasa.
Nyaya yekusamira zvakanaka kwehupfumi hwenyika ndiyo yapa kuti vanhu vakawanda vagume vaita basa rekutengesa zvinhu mumigwagwa. Asi vemabhizimisi vanoti vanhu ava vari kuvakanganisa mabasa ravo vachiti vanotambira danho rekuvabvisa mumigwagwa
Chikwata chema Warriors chabudirira kuenderera mberi negadziriro yacho yemutambo wacho neDemocratic Republic of the Congo mugadziriro yachaita neMugovera manheru.
Chikwata ichi chinonzi chaitira gadziriro yacho munhandare yeNadi Sikha Al Hadid muCairo kuEgypt, uko kuri kuitirwa mitambo yeAfcon gore rino.
Vakomana ava vapinda munhandare iyi nenguva dzechinomwe manheru eMugovera, vachikusvidzirwa nezvizvarwa zveZimbabwe zviri muCairo.
Kunyange hazvo pakamboita mitauro yekusabhadharwa kwevatambi ava vachiti vacharamwa kutamba kana vasina kupihwa mari dzavo, vari kuziva zviri kuitika vaudza Studio7 kuti chikwata chemaWarriors chiri munhaurirano nevakuru veZifa panguva iyo vanenge vachigadzirira mutambo wavo wakakosha neDemocratic Republic of the Congo.
Studio7 haina kukwanisa kunzwa kumutungamiri weZifa, VaFelton Kamambo, sezvo tatadza kuvabata parunhare rwavo kuCairo kwavari.
Asi chimwe chizvarwa cheZimbabwe chinogara muCairo, Va Christopher Mahupa, vati ichokwadi kuti vakomana vemaWarriors vaita gadziriro yavo vari munhandare yeNadi Sikha Al Hadid muCairo makare.
VaMahupa vati vachaenda kunotsigira chikwata chavo apo chichatamba neDRC neSvondo.
VaMahupa vaudza Studio7 kuti maWarriors anofanirwa kukunda zvine mutsindo kuitira kuti awane mukana wekupinda pazvikwata zvachaenda pachinzvimbo chechitatu zvinobvumidzwa kuenderera mberi nemakwikwi aya kuAfcon.
Zimbabwe yakakundwa neEgypt 1-0 mumutambo wakaparura makwikwi e2019 Afcon. Mushure mezvo, yakaita mangange neUganda 1-1.
Ukuwo Uganda yakarova DRC 2-0, iyo yakakundwa zvakare neEgypt 2-0.
Pari zvino Egypt ndiyo iri pamusoro petafura yezvikwata zviri muGroup A iine mapoinzi matanhatu, ichiteverwa neUganda, iyo ine mapoinzi mana, Zimbabwe iri pachinhambo chetatu iine poindi imwe chete, kozoti DRC iyo iri pasi petafura isina kana poindi zvayo.
Mumwe mutevedzeri wemutungamiri webato reMDC, Muzvinafundo Welshman Ncube, nemunyori anoona nezvekudyidzana nedzimwe nyika mubato iri, Muzvare Gladys Hlatywayo, vari kuBotswana uko vari kuita misangano nevatungamiri vesangano reSADC nezvenyaya yemamiriro ezvinhu munyika.
Vaviri ava vasangana nemukuru wesangano reSADC, Doctor Stergomana Tax, vakakurukura pamusoro pezvemamiriro ezvinhu munyika.
Musangano uyu waitika panguva iyo mapurisa emuZimbabwe anga ari mubishi rekurova vatsigiri veMDC avo vanga vari pamuzinda wavo muHarare mapurisa achiti havafanirwe kuimba pamwe nekuungana panze.
Muzvare Hlatywayovanoti vakuru veSADC vanofanirwa kuyziva zviri kuitika muZimbabwe umo vati mava kuita kunge maberekera ingwe.
Bato iri rinoti kusamira zvakanaka kwenyaya yezvematongerwo ndiko kwapa kuti nyika iende kumawere.
Sezvo tichitema tisina divi ratinorerekera, tabatawo nhengo yeZanu PF inomirira Makonde mudare reparamende, uye vari sachigaro yekomiti yeparamende inoona nezvekudyidzana nedzimwe nyika, VaKindness Paradza,avo vanoti nyaya yanetsa muZimbabwe inyaya yevanhu vasiri kuda kutambira kukundwa sarudzo.
Vanachiremba vanorwira kodzero dzehutano vari kushora hurumende nekushaikwa kwemushonga weNevirapine uyo unodzivirira kuti vana vanozvarwa nanaamai vane HIV/AIDS vasabatapurirwe hutachiona uhu.
Sangano reZimbabwe Doctor’s for Human Rights rinoti mushonga weNevirapine uyu wave nenguva uchishaikwa muzvipatara zvinoshandiswa neveruzhinji pamwe nezvimwe zvezvitoro zvinotengesa mushonga.
Munyori musangano iri, VaEvans Masitara, vanoti kushaikwa kwemushonga wakakosha kudai kunoisa hutano hwevana panjodzi.
VaMasitara vanoti zvinovashungurudza kuti mishonga yakawanda iri kuramba ichishaikwa kuzvipatara nezvitoro. VaMasitara vanoti vari kukurudzira zvikuru kuti bazi rehutano ripihwe mari yakawanda.
VaMasitara vanotiwo hurumende inofanirwa kuwanisawo mari yekunze vanotenga mishonga kunze kwenyika kuitira kuti mishonga iyi isashaikwe munyika.
Munyori mubazi rezveutano, Dr Gerald Gwinji, vanoti Nevirapine yanga isingachanyowanikwi asi vakatiwo dambudziko ranga riri rekufambisa mishonga iyi kubva kwavanoichengetera kuenda kuzvipatara.
VaGwinji vanoti nyika ine mushonga weNevirapine uyu unogona kushandiswa kwemwedzi mipfumbamwe kuzvipatara zvehurumende kwavanochengetera mishonga.
Kunyange hazvo VaGwinji vachiti dambudziko rekushaikwa kwemushonga weNevirapine ragadzirwa, patendererwa neStudio7 kune zvimwe zvitoro zvinotengesa mushonga uyu wanga usingawanikwe.
Kuzvipatara zvehurumende mushonga uyu unopiwa pachena asi muzvitoro zvemishonga unowanikwa nemari inosvika madhora makumi maviri zvichiraudzira.
Mushonga uyu unofanirwa kupiwa kuvana vanenge vazvarwa nanaamai vane HIV maawa makumi manomwe nemaviri asati adarika.
Nyanzvi mune zveutano dzinoti matambudiko akadai anofanirwa kudzivirira kuitira kuti nyika ikwanise kudzikisa huwandu hwevanobatwa neHIV.
Vagari vekwaMutare vanoti havasi kufara nedanho rakatorwa nePremier Soccer League, PSL, rekuti nhandare yeSakubva haikodzeri kutambirwa nhabvu sezvo isina kumira zvakanaka.
Danho rakatorwa nePSL rinova kuti chikwata chenhabvu cheMutare City Rovers, hachikwanisi kushandisa nhandare iyi kudzamara yagadziriswa sezviri kudiwa nePSL.
Izvi zviri kukonzera kunyunyuta kwevatsigiri vechikwata ichi, icho chinozivikanwa nerekuti Magusha. Nhandare iyi inonzi ine makomba zvakare inofanirwa kunge iine chivakwa chakapoteredza nhandare yacho.
Kumbovharwa kweSakubva Stadium kwapa kuti Mutare City Rovers itambe mitambo yayo kuGwanzura Stadium muHarare kudzamara Sakubva Stadium yagadzirwa sezvinodiwa nePSL.
Mumwe wevatsigiri vechikwata cheMutare City Rovers, VaIsrael Zulu, vanoti PSL yavabata neseri kweruoko sezvo vange vofarira kudzokera kwechikwata chavo munhabvu yepamusoro munyika.
“VePSL vatotishaishira stereki isusu vanhu vekuSakubva, isu tange tave ne-2yearsz tisina premier league hino izvezvi zvange zvatinakira tozi Magusha haatambirimo otambira Harare, hutori hutsinye hwaari kutiitira anhu ekwaMutare. MuZimbabwe munoumu haazi ose maground akanaka mumaguta madiki kunze kwekuFC. Platinum kuMandava. Atishaishira maningi zvavaita izvi,” VaZulu vanodaro.
Mumwe mugari wemaMutare, VaErick Chaipa, vanoti havaoni chakaipa nenhandare yavo yeSakubva.
“Isisu takatambira munhandare yedu iyoyo yakadaro kusvikira promotion yacho asi zvakuzi izvezvi stadium hayiiti, this is unfair on the part yehutungamiriri hwebhora. Saka kuti isusu tichienda kuHarare kunoona timu yedu, tinoenda neyi manje , this is unfair,” VaChaipa vakatsinhira.
Mugari wemumusha weChikanga, VaPeter Khumbula, vanoti havaoni chakaipa nekuti nhandare itange yakadziriswa sezviri kuitwa sezvo izere makomba nemakomba uye isina durawall.
“Zvitori right ngavatange vagadzirisa ground iri nekuti hariitiba, because rakadhakwa ground racho kuzara makomba ngavarishande rouswa durawall, first risati rashandiswa kutorikondema ndizvo chaizvo kuitira kuti varigadzire, vaifanirwa kunge vakazviita kare futi,” VaKhumbula vakadaro.
Mushandi wekanzuru yeguta reMutare, Muzvare Elizabeth Sibanda, vanoti vanotarisira kuti mukupera kwemwedzi waKurume kana unotevera wacho, vanenge vapedza basa rekugadzirisa nhandare iyi.
“Izvezvi tave ready kuti tinge tichishanda paground iri tiri pedze kugadzira nenguva kwayo. By mid-March or April tinenge tapedza naro sezvinhu zviri muprocess kudai,”Muzvare Sibanda, mushandi wekanzuru yeMutare vakadaro.
Nhandare yeSakubva inoshandiswawo nezvimwe zvikwata zviri muDivision One Eastern Region zvinosanganisira Buffaloes, inova timu yemasoja, uye Tannex timu yevePrisons.
Nhandare iyi inopinda vanhu zviuru gumi nezvishanu kuti izare.
Zvizvarwa zveZimbabwe zviri muSouth Africa zvakawanda zvinonzi zviri kutambira nemufaro danho rakatorwa nehurumende yeSouth Africa, rekurerutsa zvinodiwa pakufamba kuti mwana mudiki ange achibvumidzwa kupinda munyika iyi.
Asi vamwe vanoti danho rakatorwa neSouth Africa iri richawedzera kubiwa kwevana, kana kuona vabereki vanenge vachirwira vana vachipedzisira vatiza nevana vasina kupiwa mvumo nemumwe mubereki sezvanga zvichiitika.
Izvi zvinotevera danho rakatorwa negurukota rinoona nezvemukati meSouth Africa, VaAaron Motsoaledi svondo rapera, rekusaina mutemo mutsva unobvumidza kupinda nekubuda kwevana vasiri vemunyika iyi vasina mamwe magwaro pamusoro peekufambisa avanenge vainawo.
Mutemo uyu unonzi uchabatsira zvikuru vana vane vabereki vekune dzimwe nyika dzinosanganisira Zimbabwe, avo vanga vachimanikidzwa kuve nemagwaro akaita seekuberekwa, ma affidavit kana tsamba inobva kune mumwe wevabereki kana mwana achifamba nemubereki mumwechete, kana kufamba nemunhu anenge asiri mubereki wake.
Bazi rezvemukati meSouth Africa iri rinonzi rakatozivisa mamwe mapazi anosanganisira rekupinda nekubuda kwevanhu nezveshanduko iyi.
Mukuru wesangano re Immigration Advisory for Southern Africa, uye vari gweta rinorwira kodzero dzevanhu, Advocate Gabriel Shumba, vanoti sesangano vanozvitambira nemufaro sezvo zviri zvinhu zvavanga vagara vachitaura zvavo kuti magwaro akawanda anononotsa kufamba kwevanhu pamiganho.
Panyaya yekuti zvinogona kuwedzera nyaya dzekubiwa kana kufambiswa kwevana zvisina mvumo, Advocate Shumba vanoti kana mutemo wanga uripo wacho wanga usingambonyanyi kumisa kufambiswa kwevana zvisiri pamutemo nekuda kwehuwori hwaiitwa pamiganho.
Vaimbove murwiri werusununguko uye vakamboshandawo nevaimbove mutungamiri wenyika VaRobert Mugabe kwenguva yareba, Amai Margaret Dongo, vanoti hazvishamise kuti kusajeka kwekuti VaMugabe vacharadzikwa kupi inyaya yekuti bato reZanu PF rine mutemo wekuti anenge apanduka haaradzikwe kunovigwa magamba enyika, kuNational Heroes Acre muHarare.
Amai Dongo vanoti kana paine chokwadi pamashoko ari kubuda ekuti VaMugabe vakazivisa mhuri yavo kuti vaida kuradzikwa kumusha kwavo kwaZvimba pedyo naamai vavo VaBona, kwete kuNational Heroes Acre, zvinofanirwa kuremekedzwa.
"VaMugabe pavanga vachiri pachigaro nemakurukota avo ndivo vakadzika mutemo wekuti munhu anoshaya abuditswa mubato reZanu PF haaizofanira kuradzikwa kumarinda eHeroes Acre," Amai Dongo vanodaro.
Vanoti VaMugabe munhu aida kumira nezvaanenga atsidzira, izvo zvinoita kuti vagone kunge vakaudza mhuri yavo kuti vaizoda kuchengetedzwa zvavo kumusha kwavo kwaZvimba.
Pari zvino hurumende haisati yazivisa kuti hurongwa hwekuradzika VaMugabe hwakamira sei sezvo gurukota rekufambiswa kwemashoko Amai Monica Mutsvangwa vati basa iroro riri mumaoko ekomiti iri kutungamira hurongwa hwekuvigwa kwaVaMugabe.
Hurumende yazivisa kuti mhuri yekwaMugabe nevamwe vakuru muhurumende, vachitungamirwa nemutevedzeri wemutungamiri wenyika VaKembo Mohadi, vasimuka vakananga kuSingapore uko vari kunosangana naAmai Grace Mugabe nemhuri yavo vachigadzirira kudzosa mutumbi wamufi kumusha.
Mutumbi waVaMugabe uri kutarisirwa kusvika munyika neChitatu svondo rino.
Madzimai akawanda vari kuenda kuZambia kunoita basa rekurarama nekuita zvepabonde vachiti kuoma kwehupenyu munyika ndizvo zviri kuvatuma kuita zvepabonde vachibhadharisa.
Madzimai aya vakawanda vavo vanobva kunzvimbo dzakaita seKariba, Karoi, Chinhoyi, Chegutu, Kadoma pamwe nemaguta makuru akaita seHarare.
Vanoti kuita zvechipfambi kuZambia zviri kubhadhara sezvo vari kupihwa mari yekuAmerica.
Vazhinji vemadzimai aya vanoti vanozonochinja mari iyi voisa kuma bond notes zvinozoita kuti ive inowanda zvichienzaniswa nekupihwa ma bond notes.
Mumwe wemadzimai aya uyo anoti anoda kuzivikanwa saAmai Shupi vanobva kuKaroi vanoti zvinonzi muroyi royera kure kuti vepedyo vagokureverera nokudaro havadi kuzivikanwa zvavanoita munharaunda mavanogara.
Amai Shupikai vanoti chimwe chikonzero ndechekuti zvechipfambi zvinosungisa asi kuZambia hazvisungise nemapurisa sezvo vanenge vaine dzimba dzavanenge vachishandisa.
Chimwe chizvarwa chekuZambia, VaMaxwell Mwale, vanoti madzimai ekuZimbabwe vari kuita zvechipfambi vakawandisa zvakanyanya pamuganhu weZimbabwe neZambia.
Asi VaMwale vanoti havasi kuwana mari yakawanda sezvavanotaura sezvo vari kuva bhadhara mari inoita madhora matatu kusvika pamadhora mashanu panguva pfupi yavanenge vachitandadzana.
Asi mumwe mudzimai wekuDemocratic Republic of Congo anotyaira motokari dzinotakura zvinorema, Amai Elizabeth Lewis, vanoti kunyange madzimai ekuZimbabwe achiwanikwa kunyika yavo vachiita zvechipfambi vanoti hazvisi zvitsva sezvo madzimai edzimwe nyika achiwanikwa munyika dzisiri dzavo vachita basa rimwe chete rechipfambi.
Muzvari Sally Kanyakanyaka avo vanorwira kodzero dzevanorarama nehurema vanoti zvinhu zvinofanirwa kushanduka munyika munyaya dzezvematongerwo enyika kuti zvehupfumi zvigadzikane izvo zvinozoita kuti madzimai awane zvinovapa pundutso muhupenyu kuti vararamise mhuri dzavo.
Muzvari Kanyakanyaka vanoti zvechipfambi zviri kuita madzimai aya zvinokonzera mamwe matambudziko akaita sekubata HIV zvinoisa hupenyu hwavo panjodzi.
Madzimai anoita zvechipfambi aya vanonyanya kuda kunofara nanamutyairi vemotokari dzinotakura zvinorema vanenge vakamirira kufambiswa kwemapepa avo emotokari kuti vapinde kana kubuda munyika.
Vanoti vanoshanda masikati pamwe nemanheru apo vanowana mari inodarika madhora makumi maviri pazuva.
Meya veguta reHarare, VaHerbert Gomba, vanoti kushomeka kwemvura muguta re Harare kwazosvika pasisina kunaka zvekuti vanhu vese vanofanirwa kuisa misoro pamwe chete kugadzirisa dambudziko iri.
VaGomba vayambira nhengo dzeparamende kuti dzimborega zvekutukana kwavanogara vachiita muparamende vashande pamwe chete kugadzirisa dambudziko remvura muHarare.
VaGomba vati nhengo dzeparamende dzinogona kugadzirisa zvinhu kana dzikabvumirana kuti hapana bhajeti rinofanirwa kutambirwa kana risina mari yekuvaka madhamu emvura kana mari yekuvakidzira aripo acho kuti abate mvura zhinji pane yaari kubata ikozvino.
VaGomba vanoti mukuedza kwavo kugadzirisa nyaya iyi, vari kuronga kuti vasheedze musangano mukuru pakati pehurumende, mainjiniya, nhengo dzeparamende neavo vese vangabatsira panyaya iyi, pamwe chete nemakurukota ehurumende kuti dambudziko iri rizeyewe zvakakwana uye kuti pawanikwe gwara nekuti vanhu veHarare vaita moyo murefu naizvozvo vanofanira kubatsirwa nekubviswa kwedambudziko iri.
Vakawanda muHarare vanoti kisimusi yegore rino yange isina mufaro wakanyanya nekuda kwekusamira zvakanaka kwehupfumi munyika.
Asi kunyangwe zvakaoma, vamwe vanoti mufaro wavo uri mukurangarira kuzvarwa kwaJesu Kristu.
Vakawanda munyika vari kuchema chema nekushaikwa kana kushomeka kwezvinhu zvakaita semafuta ekufambisa dzimotokari, magetsi, mvura yekunwa, mabasa nezvimwe.
Studio 7 yatenderera mumigwagwa yeHarare ichinzwa kubva kuvanhu nezvezuva rekisimusi. Amai Chenai Shiri vekuDzivarasekwa 2 vanoti kisimusi yegore rino yange yakaoma kudarika mamwe makore nekuti vange vasina kana huku zvayo ukuwo vari murima sezvo kusina magetsi.
Vanoti pfungwa dzavo dzatove mugore ra2020 kufunga kuti vachawanepi mari yekubhadhara kuchikoro chevana nokuti yakakwidzwa zvakanyanyisa.
Mashoko aya atsinhirwa naBaba Shepherd Savanhu vekuTynwald North
Amai Charity Mubaiwa vekuWestgate vaudza Studio 7 kuti vaswera vakarara nokuti vakashanda zvakanyanyisa gore rino zvokuti nyama dzomuviri wavo dziri kurwadza.
Mukomana wechidiki Tinotenda Mhundwa anoti akazvarwa musi wekisimusi saka atsvaga huku nenyama yokuti apembere bavhadhe rake aine shamwari yake yepamoyo Tinashe Kadende.
Amai Nyarai Chikwiri Chabika vanobva kuBuhera vanoti vachatora huku pane dzavanotengesa kuti vabikire mhuri yavo nhasi kupembera kisimusi.
Studio 7 yawanawo mukana wokutaura naMufundisi Sam Dube vekuTabernacle of FaithChurch iyo iripasi peApostolic Faith Mission kuHarare West. Mufundisi Dube avo vakurudzira vatendi kuti vasarasa hunhu pamhembero yekisimusi.
Vatiwo zuva ranhasi nderekupemberera munhu akasunungura mweya yevanhu vese kuti hupenyu hwavo huyendeke zvakanaka.
Mufundisi Dube vakurudzira zvakare vatendi kuti vasatsauka munzira yokutenda Jesu Kristu chero zvazvo nyika iri kuvava nemarwadzo.
Ichokwadi kuti kare haagare ari kare uye matakadya kare haanyaradze mwana.
Mumakore adarika, vanhu vaiburitsa maradio avo panze vachiridza nziyo dzakaita sedzaPaul Matavire, kusanganisa Dhindindi Full Time, asi nekushaikwa kwemagetsi izvi zvave zviroto.
Dare remakurukota nhasi rabuda nechisungo chekuti mauto nemapurisa vapihwe mukana wekutenga zvinhu nemutengo wakaderera muzvitoro zviri kumakamba avo.
Vamwe vanopikisa nevanoongorora nyaya dzezvematongerwo enyika vanoti zviri pachena kuti hurumende iri kutya kupidigurwa nemauto zvakaitwa vaive mutungamiri wenyika VaRobert Mugabe.
Gurukota rinoona rezvekuburitswa kwemashoko Amai Monica Mutsvangwa vanoti kubatsira mauto hakunei nekutya kuti vanogona kupanduka hurumende vachiti pane zvirongwa zvekubatsira vanhu vose munyika.
Asi mutevedzeri wemunyori anoona nezvekudyidzana nedzimwe nyika mubato reMDC Senator Douglas Mwonzora vanoti kuvhundika chati kwatara hunge uine katukwa nekudaro zviri pachena kuti hurumende iri kutya kupandukirwa nemauto.
VaMwonzora vati hurumende inofanira kubatsira vanhu vose vanoshupika munyika kwete vanodzivirira nyika chete.
Hurumende inoti yaumbawo homwe yekuti vashandi vayo vakwanise kukwereta mari nemutero uri pasi kune vanenge vachida kubatirwa mari.
Makundano eCastle Lager Premier Soccer League ambomiswa kumbopa mukana kuChibuku Super Cup.
Makundano emukombe weChibuku Super Cup aya akatanga neChishanu masikati apo chikwata cheHarare City chakarakasha Border Strikers 4-0.
Chikwata cheHarare City ndicho chine mukombe uyu mushure mekurova Dynamos 2-0 mufainari yegore rapera.
Dynamos yacho iri kutarisira kudarika zvayakaita gore rapera nekutora mukombe uyu gore rino apo varikusangana neHow Mine muRufaro Stadium.
Mubati wehomwe wechikwata ichi VaWebster Marechera vanoti chinangwa chavo kubuda munharaunda yekutanga iyo vanoti mutambo neHow Mine wakaoma zvikuru.
VaMarechera vanoti varikutarisira kutora mari yekukunda iri mumukombe uyu kuitira kuti vazvirerutsire munyaya dzemari idzo dzanetsa zvikuru munyika.
Mukombe weChibuku Super Cup ndiwo wega sirivha yasara kuDynamos sezvo zveligi zvakaramba svondo rapera apo yakarohwa 2-1 neHighlanders.
Asi Bosso irimowo mumukombe uyu, neMakepekepe zvekare. Dynamos inofanira kurova zvikwata zvikuru izvi kana ichida kutora mukombe uyu nezviuru makumi manomwe nemakumi mashanu emadhora.
Highlanders iri kusanganda ne Mutare City mu Babourfields Stadium apo Makepeke achadamburana neTsholotsho Pirates muNational Sports Stadium.
Anotaura akamirira maGreen Machine Joyce Kapota anoti varairidzi vavo vakagadzirira zvakakwana mitambo yeChibuku Super Cup.
Chikwata chiri kutungamira makwikwi ePSL, uyezve chiriicho chakatora mukombe weChibuku Super Cup muna 2014, cheFC Platinum chirimumuMandava Stadium umo chirikutatsurana masimba neChapungu.
Ngezi Platinum Stars iyo yakavaka nhandare yakanaka zvikuru iyi yeBaobab Stadium umo irikubandana neHwange panguva imwecheteyo ZPC Kariba iine Bulawayo City muNyamhunga.
Triangle neChicken Inn ndidzo dzichavhara musangano muGibbo Stadium neSvondo.
Makundano eChibuku Super Cup arikutarisirwa kupera musi wa 5 Mbudzi.
Chikwata chenyika cheRugby chevanhukadzi chemaLady Cheetahs chiri kutarisira kusimudzira mureza weZimbabwe mumakwikwi eAfrica Rugby Women’s Championships ayo ari kuitwa muHarare mukupera kwesvondo.
Izvi zvinotevera kukundwa kwakaita chikwata chemaSables muAfrica Cup umo chakarohwa mitambo yavo yese mitatu ndokubuda zvekare mumakwikwi e2019 World Cup.
MaLady Cheetahs arikurwira mukombe wemuAfrica muPolice Grounds neTunisia, Uganda, Zambia, Senegal, South Africa neNamibia.
Namibia neSouth Africa ndidzo nzingangoomesera Zimbabwe mumakundano aya.
Vamwe vatsigiri veZanu PF kuManicaland vanoti havazi kufara nedanho riri kuda kutorwa rekuita kongiresi yechimbi chimbi iyo vanoti yakanangana nekusimudzirwa kwemudzimai wemutungamiri wenyika, Amai Grace Mugabe, kuti vaitwe mumwe wevatevedzeri vemutungamiri weZanu PF.
Mashoko aya anotevera chisungo chakaitwa nedunhu reZanu PF mukupera kwesvondo.
Asi dzimwe nhengo dzebato iri dzinoti Amai Mugabe havana kukodzera kuti vapihwe chinzvimbo chekuva mutevedzeri wemutungamiri webato, izvo zvinozoita kuti vaitwe mutevedzeri wemutungamiri wenyika.
Mumwe wevanhu ava, avo vanopikisa kukwiridzirwa kwaAmai Mugabe, ndiVaRueben Bote avo vanoti nyaya yekusarudza mudzimai kuti ave muPresidium haina kushata asi chakaipa inyaya yekuisa vanhu pazvinzvimbo zvisina kubva muvanhu.
Imwe nhengo yeZanu PF, uye vaimbove murwiri wehondo yerusununguko, VaIrwin Mbengo, vanoti zviri kuda kuitwa zviri kunze kwemutemo uye zvinofanirwa kurambwa zvachose.
Vanoti bumbiro remitemo yeZanu PF harifanirwi kungoshandurwa chero nguva apo vamwe vanhu vanenge vaine zvavanoda kuzadzikisa kana kubvisa vamwe pazvigaro.
Bumbiro reZanu PF rakashandurwa zvakare muna 2005 kuitira kuti mumwe wevatevedzeri vemutungamiri webato ange ari munhukadzi, izvo zvakapa kuti Amai Joice Mujuru vatore chigaro chemutevedzeri wemutungamiriri weZanu PF.
Bumbiro iri rakashandurwa zvakare muna 2014 rikapa masimba mutungamiri webato kuti asarudze vatevedzeri vake, kwete kuti vasarudzwe nevanhu pakongiresi.
Izvi zvakapa kuti Amai Mujuru vabviswe mushure mekupomerwa mhosva yekuda kubvisa VaMugabe pachigaro.
Mumwe mutsigiri weZanu PF kuManicaland, VaProsper Tendengu, vanoti vanoona hurongwa hwekuda kusimudzira Amai Mugabe huri hwekuda kufadza rimwe boka rinozivikanwa nekuti G40 iro vanonzi vanotsigira.
VaTendengu vanoti kongiresi iyi vanoiona senzira yekuda kudzinga vamwe mubato iri vavasingawirirani naAmai Mugabe.
Studio 7 haina kukwanisa kutaura nemunyori weZanu PF mudunhu reManicaland, VaKenneth Saruchera, pamusoro penyaya iyi kunyange hazvo pamusangano weSvondo vakatsigira pfungwa yekusimudzira Amai Mugabe.
Chikwata cheG40 chiri kukikiritsana nechimwe chinozivikanwa nekuti Lacoste icho chinonzi chinoda kuti mumwe wevatevedzeri vaVaMugabe, VaEmmerson Mnangagwa, vaende panyanga kana VaMugabe vachinge vazosiya chigaro.
Gurukota rinoona nezvevashandi Amai Sekai Nzenza vanoti hurumende iri kugadzirisa nyaya dzekodzero dzevashandi kuburikidza nemisangano yeTripartite Negotiating Forum kana kuti TNF nekudaro hapana chikonzero chekuti sangano reInternational Labour Orgnanization ritumire chikwata chevaongorori.
Asi munyori mukuru musangano reZimbabwe Congress of Trade Unions VaJaphet Moyo vanoti kuvhunduka chati kwatara hunge uine katurike.
Chisungo chekutumira nhumwa chakabuda pamusangano weILO wakapera nemusi weChishanu chapera kuGeneva, Switerland. Danho reZimbabwe iri riri kutarisirwa kukanganisazve kudyidzana kwayo nenyika dzakaita seAmerica nesangano reILO.
Mumashoko avo kumusangano uyu, munyori anoona nezvekudyidzana nedzimwe nyika muhurumende yeAmerica VaMike Pompeo vakashora zvikuru kwavanoti kumbunyikidzwa kwevashandi nehurumende yeZimbabwe.
VaPompeo vakashora mauto eZimbabwe nevanochengetedza nyika vachiti ndivo vari pamberi kutyora kodzero dzevashandi.
Zimbabwe iri kupomerwa mhosva yekutyora chibvumirano cheILO Convention 87 chinochengetedza kodzero dzevashandi dzekuratidzira..
Vateveri vechikwata chemaWarriors vari kunyemwerera kekutanga mushure memwedzi mishanu vachingochema asi murairidzi wachikwata, Joey Antipas, achiti haasi kuziva remangwana rake sezvo apedza mitambo yaakasainirana nesangano rinomirira nhabvu munyika.
Vateveri vechikwa ichi havana kubvira vaziva chinonzi mufaro kubvira musi uyo chikwata chavo chakasimuka kuenda kuma 2019 Africa Cup of Nations uko chakanonyadzisa nekudzoka nepoindi imwe chete uyezve chazvambaradzwa 4-0 neDemocratic Republic of Congo.
Izvi zvakateverwa nekutatarika kunotyisa apo maWarriors akasangana neSomalia mumakwikwi e 2022 World Cup uyo akakunda asi zvekutamburira nechikwata chisina mukurumbira ichi.
Ndokuzouya mutambo weChishanu svondo rapera apo Zimbabwe yakatadza kurova Botswana pamusha muNational Sports Stadium mumutambo uyo yaitarisirwa kwete kukunda chete asi kubuda nezvibodzwa zvakawandisa.
Asi vateveri vemaWarriors havana kurasa chikwata chavo zvekuti kwaive nechaunga kumutambo weBotswana wacho, vamwe vacho ndokuperekedza chikwata ichi kuZambia neChipiri izvo zviri kufadza mukuru weZimbabwe National Soccer Supporters Association VaChama Mushamaidze.
Zvibodzwa zviviri kubva kuna Khama Billiart zvakapa Zimbabwe kuti ikunde Zambia izvo zvakasimudza manyuku nyuka zvekare muvatsigiri vechikwata ichi.
Mutambo weZambia ndiwo waive wekupedzisira Antipas ari pabasa, asi chibvumirano chake neZimbabwe Football Association, Zifa, chichipera musi wa 31 Zvita.
Zimbabwe haina mumwe mutambo musi wa 31 Zvita usati wasvika.
Antipas audza Studio7 kuti zvava kuZifa kuti inoda kuti arambe ari pabasa here kana kuti kwete,uye iye akamirira kunzwa kuZifa kuti vataurirane remangwana ravo.
Muongorori wemutambo wenhabvu, VaFarai Kambamura, vanoti Zimbabwe yakadadisa kuZambia zvekuti vari kuona ichitora chimwe chezvinzvimbo zviviri yezvikwata zvichaenda kumafainari eAfcon kubva mugungano iri.
Pari zvino, Zimbabwe iri pachinhanho chechipiri nemapoinzi mana, mapoinzi maviri pasi peAlgeria iyo iri kutungamira makwikwi aya asi iine mapoinzi matatu pamusoro peBotswana uyezve mapoinzi mana pamusoro peZambia iyo yarohwa mitambo yese miviri yayatamba.
Imwe nhengo yeZimbabwe National Soccer Supporters Association, VaWonder Gombera, vanoti vari kufara zvikuru nezvaitwa nemaWarriors asi vachiwedzera ivo kuti vanotungamira nhabvu veZifa vanofanira kugadzirisa maitiro avo kuti zvinhu zvifambe kudarika pazviri ikozvino.
Maneja wechikwata ichi, VaWellington Mpandare, vanoti pamusoro pekubudirira kuenda kumafainari eAfrica Cup of Nations, vari kuda zvekare kunoita mashiripiti kumakundano eChan uyezve nekuenda ku 2022 World Cup.
Asi vaimbove mubati wepembe muPremier Soccer League, VaSam Hamandawana, vanoti chikwata chemaWarriors chave nevatambi vatsva vakati wandei zvekuti kwave kudiwa kutamba mitambo yehushamwari yakawanda kuti vatambi ava vajairane vakatarisana nemitambo inotevera.
Zimbabwe yabudirira kuenda kumafainari eAfrica Cup of Nations kanokwana kana, muna 2004, 2006, 2017 na 2019 asi panguva dzese idzi yanga ichingobuditswa munharaunda yekutanga.
Asi nzira ye 2021 Africa Cup of Nations yapfaviswa nemapoinzi matatu ayatora kuZambia.
Vanotengesa zvinhu mumigwagwa vari kuchema-chema zvikuru vachiti hurumende inofanirwa kuvabvumidzawo kuti vadzokere pamabasa avo sezvo vachirarama nekutengesa zvinhu mumigwagwa uye vanhu ava vakawanda kudarika vanhu vanoenda kumabasa.
Masangano anomirira vanhu ava, anoti reVendors Initiative for Social and Economic Transformation, (VISET) neSurvival Vendors Union of Zimbabwe anoti hurumende yaifanirwawo kuona kuti vanozviitira mabasa emaoko ava vabvumidzwawo kudzokera kumabasa avo sezvayakaita kubvumidza vemakambani kuti vavhure.
Hurumende yakabvumidza vemakambani kuvhura asi vachiita kuti vashandi vavo vaongororwa kuti havana COVID-19 here kana kuti kwete.
Hatina kukwanisa kubata gurukota rezvemakambani madiki neepakati, Amai Sithembiso Nyoni kuti tinzwe kana paine hurongwa hwavari kuitira vanozvibatira mabasa emaoko ava.
Makanzuru mazhinji munyika ari mushishi kuparadza nzvimbo dzinosishandirwa nevanozvishandira ava, kunyange hazvo dare repamusoro rakapa mutongo richiti mamwe emakanzuru aya akanga atyora mutemo nekuparadza nzvimbo idzi.
Asi mukuru weVISET, VaSamuel Wadzayi, vanoti vane kunyunyuta uye kushamisika kuti sei hurumende yakasvika padanho iri isinawo kutarisa vanorarama nekutengesera mumigwagwa, vavanoti ndivo vakabata hupfumi hwenyika.
Vakafanobata chigaro chemukuru wesangano re Survival Vendors Union of Zimbabwe, VaObey Mwariwangu, vanoti kunyange hazvo hurumende iri kuita zvakawanda mukurerutsa zvinhu yakanangana nechirwere che coronavirus, kune vanotengesera mumigwagwa hapana chinhu chati charerutswa, sezvo vasiri kukwanisa kupinda mumigwagwa, munove mavanogara nekushandira.
Sachigaro wesangano rinomirira vashandi vehurumende reApex Council Amai Cecilia Alexander vanoti vari kutarisira kuita musangano nehurumende svondo rino wekuzeya nyaya dzemari dzavanotambiriswa idzo vanoti hadzichakwane.
Musangano uyu uri kutarisirwa kuitwa pasi pegungano re National Joint Negotiating Council.
Gurukota rezvevashandi Muzvinafundo Paul Mavima vakaudza Studio 7 kuti vange vachitarisira nhaurirano idzi mwedzii uno.
Hurumende svondo rapera yakambowedzera vashandi mari yekuti vambofanobatsirikana asi masangano ose evashandi vehurumende ari kuramba mari iyi achiti haikwane.
Bazi rezvehupfumi rakapa vashandi mari yakapetwa zvikamu makumi mashanu kubva muzana uye madhora makumi manomwe nemashanu yemari yeAmerica iri kunzi covid allowance. Mari idzi ndedzemwedzi mitatu nhaurirano dzichiitwa.
Asi Amai Alexander vanoti vashandi vave kuda kutambiriswa nemari yekunze sezvo dhora remunyika riri kuramba richishaya simba. Vanoti vemuzvitoro vakawanda vari kubhadharisa mari dzinoenderana nedhora rekuAmerica zvosiya vashandi vachinetseka zvakanyanya.
Varairidzi nemakaputeni ezvikwata zvenhabvu zvemuPremier Soccer League vakabatana pamwe nevanyori vemutambo wenhabvu vari kusangana musi wa 29 Mbudzi kuti vasarudze vatambi gumi nemumwechete avo vakaita mashiripiti gore rino.
Izvi zvaziviswa nevanotaura vakamirira kambani yeDelta Beverages, veMulti-Media, mutsamba yavanyorera kune avo vachange vari mubishi rekusarudza vatambi vakashura mare ava.
Aka ndiko kekutanga kubvira muna 2012 sarudzo iyi ichiitwa mitambo yese yegore yapera.
Makore mazhinji sarudzo iyi inowanzosiya vamwe vachi gununu’na zvekuti muongorori wezvemutambo wenhabvu VaAlexander Muchabaiwa vanoti vasarudzi ava vanofanira kusiyana nezvekutarisa vatambi vanobva kuzvikwata zvavo kana zvikwata zvavanofarira asi kuti vasarudze vatambi vakaita mashiripiti chaivo.
VaMuchabaiwa vanoti zvinoworesa moyo kuvatambi vanenge vasiiwa asi ivo vachiziva kuti vanokodzera kuve pakarenda yegore.
Muteveri wemurairidzi weHarare City VaPaul Mushambadope vanoti semaonero avo mutambi weFC Platinum Walter Musona ndiye akatamba kudarika vatambi vese zvekuti anofanira kuita Soccer Star of the Year.
Asi mutsigiri weCaps United VaInnocent Mushambi vanoti Leonard Tsipa wechikwata chavo ndiye akanyanyorura tichitarisa makore ake.
Vamwe vatambi vari kunyanyotaurwa nezvavo vanosanganisira Steven Alimenda weDynamos, Prince Dube weHighlanders, Gift Mbweti weHwange, Partson Jaure naLiberty Chakoroma veNgezi Platinum Stars, Walter Musona, Ronald Chinyengetere, naMarshall Mudewe veFC Platinum pamwe naHardlife Zvirekwi naRonald Pfumbidzai veCaps United.
Pfumbidzai anofunga kuti anokodzera kuve pavatambi ava.
Kunyange hazvo Soccer Star of the Year, nevateveri vake vaviri, pamwe nemurairidzi wegore rino vachasarudzwa musi uyu, ava vachaziviswa kuruzhinji pamabiko achaitwa neveDelta Beverages, avo vanopa mari kuPremier Soccer League.
Danny Phiri uyo aitambira Chicken Inn gore rapera ndiye ane mukombe uyu. Phiri ave kutambira chikwata cheGolden Arrows kuSouth Africa.
Nekuda kwekushanduka kwemamiriro ekunze kuri kuramba kuchiwedzera, Zimbabwe inofanirwa kukoshesa kugadzirwa kwemagetsi kuchishandiswa dzimwe nzira dzisiri dzagara dzichishandiswa.
Kurudziro iyi yabuda pamusangano weWater Sanitation Hygiene and Energy kana kuti WASHen, uyo watanga nhasi muBulawayo.
Mutevedzeri wegurukota remhando dzemoto, Amai Magna Mudyiwa, vati kuti nyika ive yasvika panyika dzinoverengwa sedziri pakati nepakati pekubudirira mugore ra2030, inenge yave kushandisa magetsi anosvika11 500 mega watts.
Amai Mudyiwa vati sezvo pari zvino nyika ichikwanisa kugaya magetsi anosvika 2600 mega watts chete, zvinoreva kuti pane basa guru rinoda kuitwa kuti nyika iwane magetsi akakwana vakakurudzira vemaindasitiri pamwe neveruzhinji kuti vashandise dzimwe mhando dzemoto.
Mukuru weConfederation of Zimbabwe Industries mudunhu reMatabeleland, VaShepherd Chawira, vabvuma kuti nyika yakatarisana nedambudziko guru munyaya dzekushomeka kwemagetsi nemvura vachiti maindasitiri nemakambani akawanda ari kutatarika nekuda kwedambudziko iri.
Vatiwo pane makambani anoda kusima mari mune zvemagetsi, asi izvi zviri kukundikana nepamusana pehurumende inochinja-chinja mitemo pamadiro.
Imwe nyanzvi munyaya dzezvemvura nemhando dzemoto, Engineer Panashe Chakawa, vaudza Studio7 kuti kana kuchitariswa dzimwe mhando dzemoto, Zimbabwe inofanirwa kufungawo nezvemagetsi anobva kuzuva.
VaChakawa vati Zimbabwe inofanirwa kukoshesawo kuve nenzira dzechizvino-zvino dzekuchenesa mvura yemumaguta idzo vati hadzidhure, kuitira kuti mvura iyi painoraswa, isasvibisa nzizi.
Panyaya yedambudziko rekushaikwa kwemvura yakakwana mumaguta akasiyana-siyana munyika, kanzura weHarare, Amai Kudzai Kadzombe, vati hurumende inofanirwa kukoshesa kuvakwa kwemamwe madhamu.
Musangano weWASHen wegore rino ndewe chishanu kubva pakatangwa chirongwa ichi uye uri kuitwa pasi pedingindira rinoti “Developing sustainable solutions to power the future.”
Vanhu vanopfuura makumi matanhatu vanonzi vapinzwa muzvipatara mushure mekuwanikwa vaine hutachiona hwe ‘salmonella’ iyo yavanoti iri mumapopo akabva ku Mexico.
Vanoona nezvekudzivirirwa kwezvirwere muAmerica, veCenter for Desease Control and Prevention, pamwe chete neve Food and Drug Administration, varikuyambira vanhu vanogara mumatunhu matanhatu ari kumaodzanyemba kwadziva kumabvazuva kweAmerica, anosanganisa Massachusetts, Connecticut, New Jersey, New York, Pennsylvania, neRhode Island kuti vambomira kudya mapopo anobva kuMexico kusvika vezvehutano vaongorora nyaya iyi.
Vayambiravo vanotenga zvekudya kunyika dzirikunze kweAmerica, pamwe chete nevanotengesa zvinhu izvi, vakaita sevemumahotera, ma’supermarkets’ nevamwe kuti vasabudisa mumabhokisi mapopo avakange vatenga kuti vezvehutano vakwanise kuferefeta michero iyi.
Mukoti vanoshanda kuMasahusetts, Amai Tendai Sithole, vaudza Studio 7 kuti Center for Disease Control and Prevention yayambira vanhu mumatunhu aya, anosanganisa kuMassachusetts kwavanogara, kuti vanhu vasadya mapopo asi vaarase kunyange paine umwe wavo akaadya asi akasarwara.
Amai Sithole vati zvimwe zvinoratida kana munhu abata hutachiona hwe’salmonella’ zvinosanganisa manyoka, kupisa muviri, nekurwadza kwemudumbu.
Mutihwini ane mukurumbira munyika Kirsty Coventry neChipiri manheru akatora menduru yegoridhe kumakwikwi e11th All Africa Games ari kuitirwa Congo-Brazzaville.
Coventry ange achikwikwidza mumakwikwi e100 meters backstroke uye akakunda nenguva inoita 1’01. 1. Coventry akambotorawo goridhe kuma 2004 ne 2008 Olympic Games.
Dhora remuZimbabwe riri kushaya simba zvakanyanyisa zvekuti range richitengeswa nemadhora anosvika makumi mana nematanhatu zvichienzaniswa nedhora rimwe chete rekuAmerica.
Izvi zvapa kuti mitengo yezvinhu iite chamurambamhuri sezvakaburitswawo neZimbabwe National Statistics Agency kana kuti Zimstats nezuro kuti mutengo wekukwira kwezvinhu kana kuti inflation wainge wasvika pazvikamu mazana mashanu nemakumi mana kubva muzana zvinonzi nedzimwe nyanzvi munyaya dzezvehupfumi munongedzo wekuti nyika yananga kumawere.
Nyanzvi munyaya dzezvehupfumi vachidzidzisa paNelson Mandela Metropolitan University, Muzvinafundo Gift Mugano, vanoti kushaya simba kwedhora zviri kukonzerwa nezviri kuitika pamusika mutema.
Vaimbova gurukota rezvemari VaTendai Biti vanova zvekare mutevedzeri wemutungamiri webato reMDC vanoti havashamiswe nekushaya simba kwedhora remunyika uku.
Munyori mukuru musangano revashandi reZCTU, VaJaphet Moyo, vanoti kushaya simba kwedhora remunyika kuri kuomesera mushandi zvakanyanya.
Mutungamiri weEmployers Confederation of Zimbabwe, Doctor Israel Murefu, vanoti vashandirwi vane chido chekuti dai nyika yashandisa hayo rand rekuSouth Africa kana zvedhora reZimbabwe zvakona n’anga murapwa achida.
Asi gurukota rinoona nezvevashandi, Muzvinafundo Paul Mavima, vanoti hurumende iri kuyedza kugadzirisa dambudziko iri.
Asi Muzvinfundo Mugano vanoti komiti yakagadzirwa negurukota rezvehupfumi, Muzvinafundo Mthuli Ncube, haikwanise kugadzirisa dambudziko rekushaya simba kwedhora remunyika.
Aka ndekekutanga Zimstats ichitenderwa kuti iburitse kuti mutengo wezvinhu wasvika papi mushure mekumbomiswa kuita izvi muna Nyamavhuvhu gore rapera negurukota rezvemari VaNcube.
Mutungamiri wenyika, VaEmmerson Mnangagwa, vakazivisa kare kuti hapana kudududza pakushandisa dhora remunyika sezvo chiri chidadiso chenyika.
Nhasi kwapera gore kubva mutungamiri wenyika VaEmmerson Mnangagwa vatora mhiko yekuti vatungamire nyika kwemakore mashanu mushure mesarudzo dzakaramba kutambirwa nebato guru rinopikisa reMDC Alliance richiti dzakabirirwa zvemhando yepamusoro.
Asi dare repamusoro soro reConstitutional Court rakati MDC yainge isina kuripa humbowo hwakati tsvikiti hwekuti rirase zvakabuda musarudzo. Sangano rinorwira kodzero dzevanhu pasi rose reAmnesty International nhasi raburitsa mashoko kuvatori venhau richiti hurumende yaVaMnangagwa iri kutyora kodzero dzevanhu zvakanyanya.
Amnesty International inoti kunze kwekukundikana kugadzirisa nyaya dzezvehupfumi, hurumende iri kumbunyikidza vanu zvakanyanya nekuvarambidza kuratidzira ichingoshandisa nzira dzimwe chete nedzaishandiswa nevaive mutungamiri wenyika VaRobert Mugabe.
Sangano iri rinoti apo VaMnangagwa vopinda mune rimwe gore vachitungamira, uyu mukana wekuona kuti hurumende yavo yaremekedza kodzero dzevanhu.
Asi mutevedzeri wegurukota rezvekuburitswa kwemashoko VaEnergy Mutodi vati VaMnangagwa vakwanisa kuita zvinhu zvakawanda.
Sezvo tichitema tisina divi ratinorerekera, nhasi tabata mutauriri webato rinopikisa reMDC VaDaniel Fortune Molokela avo vati VaMnangagwa vakudikana zvine nhoroondo.
Vati chinopa kuti nyika iite seyakageza negoka munyama kutonga nedemo kwaVaMnangagwa.
Chikwata cheZimbabwe chemaGems chanyora imwe peji munhoroondo yemitambo muZimbabwe mushure mekusvika munharaunda yechipiri mumakundano eVitality Netball World Cup 2019.
Vasikana ava vadadisa zita renyika mushure mekubudirira kusvika munharaunda yechipiri ye2019 World Cup iyi mushure mekurova Northern Ireland 49-51 mumutambo wavo wekugumisira wemumagungano emakwikwi ari kuitirwa muguta reLiverpool muEngland.
Zimbabwe yakwanisa kubatana nezvimwe zvikwata gumi nechimweche zvichange zviri munharaunda yechipiri mushure mekunge Australia yazvambura Sri Lanka 99-24 ndokusiya Sri Lanka iri iyo iri pasi pasi mugungano rezvikwata zvina iri.
Sri Lanka haina kana poindi imwechete mushure mekurohwa neZimbabwe 79-49, ndokutevera izvi nekurohwa zvekare 67-50 neNorthern Ireland uye zvaitika nhasi apo yadonhedzwa neAustralia.
Zimbabwe ichapinda mune rimwe gungano zvekare richange riine zvikwata zvitanhatu munzira yavo yekurwira mukombe wakakosha uyu, uyo uri mumaoko meAustralia pari zvino.
Asi muongorori wezvemitambo VaTinasheMuseti vanoti vasikana ava vasafunge zvemari kuti vachatambidzwa mari nezvavaita izvi asi kuti vaise pfungwa dzavo dzese kumitambo kusvikira yapera.
Aka ndekekutanga Zimbabwe ichikwikwidza kumakundano eWorld Cup yemutambo we netball kubvira makundano aya avambwa muna 1963.
Zvichakadaro mumusha wemaGreen Machine eCaps United mazowana mufaro mushure mekunge Makepekepe arova Yadah 2-0 nhasi muNational Sports Stadium mushure mekufamba mitambo mina yakateverana isina kukunda.
Kukunda uku kwaisa maGreen Machine pachinhanho chechitatu, poindi imwechete pasi pechikwata chiri kutungamira cheFC Platinum icho chaita mangange 1-1 neHighlanders.
Mumwe muteveri wemaGreen Machine, Muzvare Leslie Marufu, vanoti Kepekepe ndizvo.
Mimwe mitambo yatambwa yapera seizvi…
Triangle United 2 TelOne 1
Mushowani 1 Herentals 1
Hwange 2 Chicken Inn 1
Sangano reZimbabwe Medical Association rinoti harisi kufara kuti makambani anobhadharwa nevarwere kuti agozovabhadharira mabhiri kana vachinge varwara, haasi kuvabhadhara zvinonzi nesangano iri zvave kukonzera kuti vanachiremba vazhinji vatadze kuita basa ravo zvakanaka.
Sangano reZimbabwe Medical Association, kana kuti Zima, rinoti makambani aya ane zvikwereti zvakawanda uye ave nenguva yakareba asiri kubhadhara vana chiremba kana vachinge varapa varwere vanenge vari pachirongwa chekubhadharirwa nemakambani aya kana kuti medical aid.
Munyori mukuru muZima. VaSacrifice Chirisa, vaudza vatori venhau kuti pamakambani ese aya, kambani yePublic Service Medical Aid Society, kana kuti PSMAS, ndiyo ine chikwereti chakakurisa chemari inosvika mamiriyoni makumi matanhatu emadhora ekuAmerica kana mari yakaringana nemari iyi iri yema RTGS pachishandiswa huremu huri kushandiswa mumabhanga kana kuti interbank rate.
Hatina kukwanisa kutaura nemukuru-mukuru wePSMAS, Farai Muchena, sezvo nharembozha yavo yanga isingadairwe uye vekuhofisi kwavo vanga vachiti havamo muhofisi pasvika Studio7 pamahofisi ePSMAS.
VaChirisa vati izvi zvave kupa kuti mamwe madhokotera atadze kuita basa rawo zvakanaka.
Tsvagiridzo yaitwa neStudio7 yaratidza kuti vamwe vana chiremba vave kuramba kutambira ma medical aid vachida kubhadharwa nemusvo kana mari dzepamafoni.
Zvataurwa naVaChirisa zvatsinhirwa nemumwe dhokotera, VaShingirirai Meki, avo vati vanachiremba vazhinji vave kunhonga svosve nemuromo sezvo vachiti mari yavari kutambiriswawo nehurumende yakafanana nemutero wembwa.
Zvichakadai, gurukota rezvehutano, VaObediah Moyo vaudza Studio 7 parunhare kuti vachaongorora nyaya iyi vozoona sehurumende kuti nyaya iyi ingagdziriswe sei.
VaChirisa vati makambani aya haasi kubhadhara nenguva uye vati paanozobhadhara ari kubhadhara mari isina kukwana zvavati zvinotyora mutemo weHealth Services Act.
Zima yaratidzawo kushushikana zvikuru nevakuru vemakambani aya avo vainoti vari kurarama hupenyu hwepamusoro-soro vasingabhadhare mabhiri evarwere zvavati zvave kutoda kuti komisheni inorwisana nehuori yeZimbabwe Anti Corruption Commission, Zacc, iferefete makambani aya.
Vaimbove mukuru wePremier Service Medical Aid, VaCuthbert Dube, vakaferefetwa neZaac yaivepo muna 2014 mushure mekupomerwa mhosva yekushandisa mari zvisiri pamwero, asi vakawanikwa vasina mhosva.
VaDube, avo vakanga vari mukuru wekambani iyi kubva muna 1992 kusvika muna 2014, vaitambiriswa mari inodarika mazana maviri nemakumi matatu ezviuru zvemadhora ekuAmerica pamwedzi, vachiisa muhomwe mamiriyoni matanhatu nemazana mazana ezviuru zvemadhora pagore.
VaDube vaipomerwawo kuzvipa mari yechikwete inosvika mazana masere ezviuru zvemadhora, pamwe nekushandisa mari yekambani iyi apo vaiita basa reZifa pavaive mutungamiri wesangano renhabvu iri.
Asi Zaac yakati pakanga pasina humbowo hwakati tsvikiti hwairoverera VaDube nemhosva.
Zima yakurudzirawo hurumende kuti ikurumidze kupasisa bhiri Medical Aid Societies Bill iro rinobata mashandiro emakambani aya.
Kunyangwe hazvo hurumende yakapa kurudziro yekuti mitengo yezvinhu zvakawanda zvinodyiwa nevanhu idzikiswe kusvika payaive musi wa25 kurume, izvi zvinenge zviri kukona n’anga murapwa achida. Mitengo yezvinhu haisi kudzika.
Hatina kukwanisa kubata vamwe vakuru veConfederation of Zimbabwe Industries kana Zimabwe National Chamber of Commerce tinzwe divi ravo.
Asi gurukota rezvemaindustry Doctor Sekai Nzenza vaudza Studio 7 kuti vari kushushikana nekukwira kwemitengo yezvinhu vakati pamisangano yavakaita nevamwe vemabhizimisi vakatenderana kuti mitengo yezvinhu idzikiswe.
Vatenda havo kuti vemabhizimisi varik kuti vari kuremerwawo nezvinhu kunyanya mari yekunze yekutenga zvinhu.
Imwe nyanzvi munyaya dzezvehupfumi muzvinafundo Gift Mugano vanodzidzisa paNelson Mandela Metropolitan University vanoti zvekuda kutara mitengo yezvinhu hazvishande uye zvichatopa kuti zvinhu zvishaikwe muzvitoro.
Komisheni inorwisana nehuwori munyika, yeZimbabwe Anti-Corruption Commission, ZACC, inoti iri kutarisira kunge yave nemahofisi anoshanda mumatunhu matanhatu emunyika mukupera kwegore rino senzira yekuedza kurerutsa mashandiro ayo.
Mashoko aya, ayo ataurwa nemumwe wemakomishina uye vari mutauriri weZACC, VaJohn Makamure, anotevera nyunyuto yabuda muvanhu vanga vari pamusangano waitwa maMutare wekuzeya mashandiro akanaka ekomisheni iyi, kana kuti Draft National Anti-Corruption Strategy.
VaTakashinga Mashayahanya mumwe wevagari vemaMutare vange vari pamusangano uyu.
VaMashayahanya vanoti sangano reZACC rinosungirwa kuwanzira mimwe yemisangano yaro kumaruwa kune vanhu vakawanda uye nekune mamwe maguta, kwete kungorambira vari kuguta guru reHarare.
"Tinoziva kuti ZACC iri kuedza kuita basa rakanaka asi inofanirwa kuonekwa kuti yambosungawo vamwe vanhu vachipika here kwete kungoti kune ZACC pasina asungwa. Tinoda kuti ZACC iwonekwe kwese kumisha, kumaruwa ichiita basa kuti vanambuya nevana vechikoro vazive nezvebasa rayo, kwete kuwandira mumaguta makuru chete."
Mumwe wevanga vari pamusangano, VaFarai Matebvu vanoti ZACC iri kuita basa rayo zvakanaka, asi kuti vanovimba kuti kumhan’arwa nekuferefetwa kwedzimhosva kuitwe kwaaawanda, kwete mumaguta makuru chete.
"Kumaruwa kunosungirwa kunge kuchisvikwawo nekuti kune nyaya dzehuwori dziri kuitwa ikoko vanhu vasingazivi kwekuenda, saka misangano yekuzivisa vagari zvekuita panenge paitwa huwori ikodzero yemunhu wose kuti ange aine zivo. Misangano yavo veZACC ngaiparadzirwe kwakawanda munyika yose."
Asi VaMakamure vanoti itarisiro yavo kuti panopera gore rino ZACC inge yave nemamwe mahofisi mumatunhu anoti Mutare, Masvingo uye Marondera kuwedzera pane mamwe ari MUHarare, Bulawayo nekuGweru.
"Tinofanirwa kunge tavhura ma-offices edu kumaprovinces ose emuZimbabwe, gore rino tinovhura anokwanisa kuita six, asi izvezvi tine three aripo, Harare, Gweru neBulawayo, saka ZACC inenge yave mamwe maregions six muZimbabwe kuti vanhu vakwanise kuzouya kurepota nyaya dzehuwolri, kana corruption nekunzwa mamwe maprogram edu atinoita ane chekuita necorruption," VaMakamure vanodaro.
VaMakamure vanoti chimwe chechiri kunonotsa kuvepo kwemahofisi aya ndechekushaikwa kwemari yakakwana uye zvishandisiro zvinosanganisira vashandi vakadzidzira mabasa sezvo vachida kubhadharwa zvakaringana nemabasa avo.
"Chatinoda kuti tiite ndechekuti mahofisi atiri kuzovhura aya munofanirwa kunge muine nayanzvi ma-officers arimo achikwanisa kupindura nekugadzirisa zvichemo zvekotapusheni; tinenge tichida kuti chinangwa chekuvhura mahofisi aya chinge chichozadzikiswa, by 2021 tinofanirwa kunge tatove kuna-districts akawanda emunyika kujti tipedze huwori."
VaMakamure vanoti komisheni yavo iri kugadzirawo zviverengwa zvevanhu vasingaone zveBraille nevamwe vanoshandisa mutauro wemaoko, kana kuti sign language.
Musangano wanhasi wapindwa nevemapoka ehurumende akasiyanasiyana uye vemapoka anoshanda akazvimirira akaita seTransparency International Zimbabwe nemamwe.
Hurumende yazivisa kuti ichawedzera mari yemudyandigere yevakarwa hondo yerusunguko pamwe nekuvabhadharira mari kuzvipatara pamwe neparufu.
Hurumende inoti chinangwa chayo ndechekuona kuti vanhu vakarwira rusununguko rwenyika vagara zvakanaka munyika yavakasungura.
Izvi zviri mubhiri riri kuda kuvandudza mitemo inobata vaimbove varwiri verusununguko.
Munyori mubazi rezvekudzivirirwa kwenyika pamwe nevakarwa hondo yerusununguko, Ambassador Mark Grey Marongwe, vazivisa komiti yeparamende inoona nezvemukati nekudzivirirwa kwenyika kuti hurongwa uhwu huri mubhiri rekushandura mutemo weWar Veterans Act iro riri kunyorwa nebazi ravo.
VaMarongwe, avo vaonovewo munhu aive murwiri wehondo yerusunguko vachizivikanwa nerekuti Tichatonga, vati maWar Veterans ari kutambura uye anotarisirwa pasi neveruzhinji izvo zviri kupa kuti bazi ravo ritore matanho ekugadzirisa chimiro chevanhu ava kuitira kuti vakwanise kugarawo zvakanaka.
Vati hurumende iri kuronga kuwedzera mari yemudyandigere yemaWar Veterans kubva pamadhora mazana matatu negumi nemashanu emaRTGS - kusvika pamari inotambirwa nemusoja ane chinzvimbo chameja muchiuto.
Meja muchiuto anotambira mari iri pakati pemazana mashanu nemazana matanhatu emadhora zvichienderana nemakore aanawo ari pachinzvimbo ichi.
Vatiwo vari kuronga kuti maWar Vets avewo neMedical Aid kuti akwanise kurapwa kana achinge aburitsa kadhi rinoratidza kuti aive murwi wehondo yerusununguko.
Asi vati pari zvino vanhu ava vari kurapwa kusvika vapora kana vachinge vapinda muzvipatara zvehurumende.
VaMarongwe, avo vakamboshanda semumwe wevakuru vakuru vezvirongwa zveZBC, vaenderera mberi vachiti vanodawo kuti maWar Veterans achengetedzwe zvakanakwa kana achinge ashaya nekudaro vari kuronga neimwe kambani inoviga vanhu kuti pese panoshaya murwiri wehondo yehondo rerusunguko, achengetedzwa zvine chiremerera.
Vazivisawo kuti pane maWar Veterans ari pakati pemazana mashanu nemazana matanhatu anoshaya gore rega.
Vati pari zvino pane maWar Veterans zviuru makumi matatu nezvishanu munyika.
Vati vamwe vavo vakawanda munyika havana kunyoreswa uye chirongwa chekuita izvi chiri kuenderera mberi nechinangwa chekuti vese vanokodzera vawane mari yemudya ndigere pamwe nekubatsirwa kupinza vana zvikoro.
Vati bazi ravo richapinza basa maDistrict War Veterans Officers makumi matanhatu nematanhatu mumatunhu ese munyika kuti agadzirise nyaya dzavo mumatunhu ese munyika.
Dzimwe nhengo dzekomiti iyi dzakaita saAmai Angeline Chipato vati kunyange hazvo chiri chinhu chakanaka kuchetengedza maWar Veterans, zvakakoshawo kuti hurumende ione zvaingaite pamusoro pana chimbwido nana mujibha avo vavati vakaitawo basa guru.
Asi VaMarongwe vati mutemo uri kutosandurwa kuti vana chimbwido nana mujiba varemekedzewo pamwe nekupihwa mari dzemudyandigere sezviri kuitwa maWar Veterans.
Vanoongorora nyaya dzehupfumi vakazvimirira, VaMasimba Manyanya, vaudza Studio 7 kuti kunyange hazvo pasina chakaipa pakuchetenegedza varwi vehondo yerusununguko, vanoona sekuti danho iri riri kuda kutorwa richavhiringa hupfumi sezvakaitika muna 1997.
Vati vanhu havafaniri kuve nemweya wekuda kungomora chete vasingatarisi kuti remangwana renyika richange rakamira sei.
Kuma 80s hurumende yakadzika mitemo yeWar Veterans Act ne War Victims Compensation Fund iyo inosungira kuti vese vakarwira hondo yerusununguko vapihwe mari yemudyandigere pamwe nekubatsirwa panyaya dzehutano nedzidzo.
Muna 1997 sangano rinomirira varwi ava, reZimbabwe Liberation War Veterans Association, rakamanikdza hurumende kuti vapihwe zviuru makumi mashanu zvemadhora pamunhu mumwe izvo zvakadonhedza dhora remunyika nekukanganisa hupfumi wenyika.
Asi VaMarongwe vati rwendo runo havasi kuda kuti hurumende itore danho rinokanganisa hupfumi nekuda kwemaWar Veterans vachiti vachaumbawo Trust ichange ichiita mabhizimisi anotsvaga mari yekubatsira maWar Veterans.
Dynamos yavaka chikwata chitsva yakatarisana nemakundano enhabvu emwaka uno.
Dembare yatenga Jimmy Tigere na William Manhondo kubva kuHarare City iine chinangwa chekutora mukombe weCastle Lager Premier Soccer League uyo yakapedzisira kutora muna 2014.
Pamusoro pezvo, Dynamos yawirirana neFC Platinum kuti irambe iine mutambi, Cleopas Kapupurika, uyo yaive yapihwa neKugona Kunenge Kudada kwegore rimwechete iro rakapera musi wa 31 Zvita.
Dynamos yabvumirana zvekare nemutambi Christian Epoupa uyo aitarisirwa kubva kuchikwata ichi achinzi ari kuenda kuBidvest Wits yekuSouth Africa, asi ave kuramba ari kuDembare kwerimwe gore.
Munyori mukuru weDynamos, VaWebster Marechera, vanoti Dembare haina zvekare kurasikirwa nemutambi kana mumwechete panguva yezororo vachiti ivo manyepo kuti kaputeni wavo, Ocean Mushure, ari kubva kuchikwata ichi.
VaMarechera vanoti gakava ranga riripo pakati peDynamos nevatambi Tichaona Chipunza, Obey Mwerahari naPearce Makaha, avo vanga vachiramba kunyorerana chibvumirano nechikwata ichi kusvikira vatambidzwa mari yavo yemwaka wapera, ragadziriswa.
VaMarechera vanoti vakapa murairidzi wavo, Lloyd Mutasa, simba rekutsvaga vamwe vatambi vatsva vachiti ivo varipo chete kupa ruyamuro rwemari kana pane mutambi waanenge achida.
Mutungamiri weDembare uyu anoti hapana chavari kutarisira kubva kuna Mutasa kunze kwekutora mukombe we league, vachiti izvi zvikasaitika, vanotora matanho makukutu.
Dynamos ine nhoroondo yekudzinga dzinga varairidzi.
Dembare yakapedzisira kutora mukombe we league muna 2014 apo yairairidzwa naKalisto Pasuwa.
Vaive vatambi venhabvu vechikwata chine mukurumbira munyika cheCaps United vari kuBritain vari kuronga kuita mabiko makuru ekuunganidza mari yekushandisa mukusimudzira nhabvu yemunyika.
Vatambi ava vakaumba chikwata chavo cheCaps United Legends, icho chiri kutungamira hurongwa hwekutsvaga mari uhwu.
Sachigaro weCaps United Legends, Joe “Kode” Mugabe, uyo akaitawo mukurumbira pamazuva ake ekutamba nhabvu kuchikwata cheMakepekepe anoti mabiko aya achaitirwa kuBirmingham nemusi wa 10 Zvita, uye vari kukoka munhe wese zvisineyi nekuti anotsigira chikwata chipi.
“Tiri kutarisira munhu wese, munhu wese weHighlanders weDynamos. All supporters,” Mugabe anodaro.
Anoti mabiko aya achavapa mukana wekuti vasangane vachikurukura nezvenhabvu yekumusha uyewo kuzivana zvakanyanya.
Mari ichawanikwa kubva mukupemha uku inonzi ichabatsira mukuti vatambi ava vadzoserewo kunharaunda dzakavasimudzira kuburikidza nekusimudzirawo nhabvu yevechidiki pamwe nechikwata chenyika chemaWarriors.
Mugabe anoti vatambi vakaita mukurumbira kubva kuzvikwata zvakasiyanasiyana vari muBritain vachange varipowo pamabiko aya.
Mumwe mutambi, Carlos Max ari kutarisirwawo kubva kumusha achizove munyarikani pamabiko aya.
Mugabe anoti vanhu vachatandadzwa nemumhanzi uchabva kuchikwata cheLimpopo Groove, icho chine chimwe chizvarwa cheZimbabwe Tomson Chauke, uyo akamboimbawo nevaimbi vakaita samushakabvu Simon "Chopper" Chimbetu naAlick Macheso.
Bato reMDC raita mhemberero munhandare yeRufaro yekusvitsa makore makumi maviri kubva parakaumbwa muna Gunyana 1999.
Asi mhemberero idzi dzisati dzatanga, mapurisa afumobata jongwe muromo ndokuvhara muzinda webato iri weMorgan Tsvangirai House uye abva azara mumigwagwa yose yeHarare kusanganisira uko kunhandare yeRufaro kuMbare kwange kuchiitirwa musangano uyu,
Mutungamiri weMDC, VaNelson Chamisa, vati havana kufara nezvange zvaitwa nemapurisa zvekuvhara muzinda wavo.
Vachitaura kumhomho yevatsigiri vavo vanga vari muRufaro, Chamisa vati vanoda kuita hurukuro nemutungamiri wenyika, VaEmmerson Mnangagwa, asi vati vanoda kugovana njere, kwete masimba.
VaChamisa vatiwo nhaurirano dziri kuitwa pari zvino naVaMnangagwa nemamwe mapato anopikisa, kutungana kwembudzi.
Mutungamiri weMDC ataurawo nezvenhoroondo yebato rake.
VaChamisa vavimbisawo kuti bato ravo rechine hurongwa hwekuratidzira zviri pamutemo kunyange pari zvino vari kurambidzwa nemapurisa ayo ari kuti anotya kuti vanozopanywa zvinhu.
Asi danho iri riri kushorwa nevemapato anorwira kodzero dzevanhu munyika nekunze achiti kutyora bumbiro remitemo.
Vamwe vataura pamhemberero idzi vanosanganisa vatungamiri vesangano revashandi reZimbabwe Congress of Trade Unions, sangano revadzidzi reZimbabwe National Students Union, nemamwe masangano akazvimirira.
Mumiriri weNorton mudare reparamende, VaTemba Mliswa, vataurawo pachiitiko ichi asi havana kutambirwa nevanopikisa avo vatanga kuita ruzha kuti vasataure.
Vamiriri venyika dziri muEuropean Union, Netherlands, nevange vakamirira mumiriri weAmerica muZimbabwe, nevamwe vanyarikani, vange vari pamhemberero idzi.
Vanhu vange vachifadzwawo nenzimbo kubva kune vaimbi vakawanda vanosanganisira Baba Harare, Beverly Sibanda, Shinsoman, Tryson Chimbetu nevamwe.
Bato reMDC rakaumbwa muna Gunyana 1999 richitungamirwa namuchakabvu Morgan Tsvangirai avo varumbidzwa zvikuru nevatauri vakawanda.
Vanhu vaive muhutungamiri hwebato parakavambwa vachiri muhutungamiri pari zvino ndiVaChamisa, avo vakava sachigaro wekutanga wevechidiki mubato, pamwe nemumwe wevatevedzeri vemutungamiri webato, VaWelshman Ncube, avo vakava munyori mukuru wekutanga webato iri muna 1999.
Vamwe vaive muhutungamiri hwebato muna 1999, ndimuchakabvu Gibson Sibanda, avo vaive mutevedzeri wemutungamiri webato, muchakabvu Isaac Matongo, avo vaive sachigaro; muchakabvu Learnmore Jongwe, avo vaive mutauriri webato; muchakabvu Roy Bennett, avo vaive mubati wehomwe.
Komiti yedare reHouse of Representatives yatanga kunzwa nyaya iri kupomerwa mhosva mutungamiri wenyika, VaDonald Trump, yekutyora mutemo nekuita zvehuori kana kuti impeachment.
VaTrump vanonzi vaida kumanikidza Ukraine kuti ivabatsire kuongorora mhuri yaVaJoe Biden avo vari kutarisirwa kukwikwidzana navo musarudzo yemutungamiri wenyika gore rinouya.
VaTrump vanonzi vaida kuti Ukraine iite izvi isati yawana rubatsiro kubva kuhurumende yeAmerica.
Asi VaTrump vanoti vari kuzorwa mafuta enguruve yavasina kudya.
Vapa huchapupu mumwe mukuru kumuzinda weAmerica kuUkraine VaWilliam Taylor uye mukuru mubazi rezvekudyidzana nedzimwer nyika VaGeorge Kent.
Vange vachitungamira bato remaDemocrats mukubvunza vatatu ava ndiVaAdam Schiff vanova sachigaro wekomiti yezvekusora iri kuferefeta nyaya iyi.
Bato reRepublican Party range richitungamirwa naVaDavine Nunes avo vati nyaya iyi kutungana kwembudzi.
Munhoroondo yeAmerica, vatungamiri vaviri chete ndivo vakatongwa nedare reHouse of Representatives nekutyora mutemo.
Vakatongwa ava ndiVaAndrew Johnson naVaBill Clinton.
Mumwe mutungamiri wechitatu, VaRicahrd Nixon, vakabva vasiya basa muna 1974 apo nyaya iyi yainge yave kutsviriridza.
Mutumbi wemutungamiri weMDC, VaMorgan Tsvangirai, wasvika muHarare uchibva kuSouth Africa uko vakashayikira nemusi weChitatu mushure mekurwara nechirwere chegomarara.
Zviuru nezviuru zvevanhu, zvikuru vatsigiri veMDC, kusanganisira amai vaVaTsvangirai, vaungana panhandare huru yendege muHarare vachitambira mutumbi waVaTsvangirai.
Pawasvika muHarare, mutumbi uyu wabva waendeswa kuOne Commando One Barracks, pachitevedzerwa gwara rinoshandiswa nehurumende pose panofa mukuru mukuru muuhurumende.
VaTsvangirai vari kubatsirwa nehurumende sezvo vari munhu akamboshanda semutungamiri wehurumende muhurumende yemubatanidzwa yakaitwa muna 2009 kusvika muna 2013.
Vachitaura nevatori venhau vari pamba pemukoma wavo kuHighlands, munin'ina waVaTsvangirai, VaManase Tsvangirai, vati vanhu vachaita munamato pamba paVaTsvangirai neMugovera manheru, uye mumwe munamato uchaiitirwa. kuMabelreign neSvondo.
Mutumbi waVaTsvangirai unonzi uchapfuura nepaHarvest House neSvondo masikati, apo vanhu vachawana mukana wekuonekana nawo.
VaTsvangirai, avo vanga vachisvitsa makore makumi matanhatu mwedzi unouya, vanotarisirwa kuvigwa kumusha kwavo kuBuhera nemusi weChipiri.
VaTsvangirai vasiya mudzimai, Elizabeth Macheka Tsvangirai, vana nevazukuru.
Vamwe vechidiki vamiswa pamberi pedare ramajisitireti muBulawayo nhasi mushure mekunge vasungwa pakupera kwesvondo munzvimbo dzakasiyana-siyana dzeguta vachiita zvemafaro zvakapfurikidza mwero.
Vechidiki ava vapinzwa mudare vari muzvikwata zvakasiyana siyana uye pasvika Studio 7 paTredgold Magistrates Court taona vamwe vane chitsamwa vakaungana pamahofisi evachuchisi apo vange vachiongororwa kuti vabva zera here kana kuti kwete.
Pasi pemutemo wemunyika munhu ari pasi pemakore gumi nemasere anenge achinzi apara mhosva anonzi aiswe mumaoko evabereki vake kana vamwe vanhu vanomuchengeta.
Vakafanobata chinzvimbo chemutauriri wemapurisa muBulawayo Inspector Abednico Ncube vakaudza rimwe bepanhau rehurumende reChronicle kuti mapurisa akasunga vechidiki vasvika zana nemakumi matatu nemumwe vane makore ari pakati pegumi nemana nemakumi maviri nemana nemusi weMugovera.
Inspector Ncube vakatiwo vechidiki ava vakawanikwa vaine zvimwiwa zvinodhaka zvakasiyana siyana pamwe nemapiritsi.
Vamwe vevechidiki ava vatanhatu vamiswa pamberi pedare vachipomerwa mhosva yekutyora chimwe chikamu chemutemo weCriminal Law Codification and Reform Act vachinzi vakawanikwa vachitamba zvine ruzha vakavhurwa radio yavo yavairidza zviri pamusorosoro vari muCentenary Park.
Vatanhatu ava, avo vange vasina gweta rinovamiririra, vanosanganisira Tatenda Mpofu uyo ane makore gumi nemasere uye ari mwana wechikoro.
Vatanhatu ava vabvuma mhosva yavo mutongi wedare VaFranklin Mkwananzi akaregedza vachienda kumba mushure mekuvapa yambiro yekuti vasazowanikwazve vachiita mhosva yakadaro.
Vamwe vatatu avo vabve zera vamiswawo pamberi pedare rimwe chete uye vanzi vachapiwa mutongo wekuita community service.
Vechidiki muBulawayo kusanganisira vakawanda vanoenda kuchikoro vanosangana vachifara zvakapfurikidza mwero vachiita zvisina hunhu panovharwa zvikoro uye kana kwasara mazuva mashoma kuti zvikoro zvivhurwe.
Reverend Useni Sibanda ndivo mukuru wesangano reZimbabwe Christian Alliance. Sangano iri rinomboita zvirongwa zvekudzidzisa vechidiki tsika dzakanaka nekuipa kwakaita kutora zvinodhaka kana kuita zvepabonde vanhu vasati vabve zera. Reverend Useni Sibanda vanoti vanhu vanofanirwa kubatana kuti vaedze kupedza tsika iyi.
Mapurisa anoti achaita zvose zvaanogona kuedza kumisa tsika yevamwe vechidiki ava yekufara vachipfurikidza mwero.
Zvichkadaro, zvikoro zviri kutarisirwa kuvhurwa mangwana uye vana vebhodingi vakawanda vatoenda nhasi, asi vabereki vari kuchema chema nekudhura kwehanzu dzechikoro nemari yechikoro yacho.
Mutongi wedare ramejastiriti muHarare VaTrynos Utahwashe vave kutarisirwa nemusi weChishanu kuti vape mutongo wavo wekuti mutungamiri webato rinopikisa retransform Zimbabwe VaJacob Ngarivhume vapihwe mukana wekubvisa mari yechibatiso here kana kuti kwete.
Nyaya yaVaNgarivhume yange iri mudare zvekare nhasi gweta ravo VaMoses Nkomo vachikumbira kuti vaburitswe mujeri reChikurubi Maximum Prison sezvo kuratidzira kwavanonzi vaironga musi wa 31 Chikunguru kwakadarika pasina kana mhirizhonga.
Dare iri nerepamuso akambormba kupa VaNgarivhume mukana wekubvisa mari yechibatiso asi VaNkomo vakumbira kuti vabviswe madhora zviuru zvishanu semari yechibatiso pamwe nekuti vagare kumba kwavo kuWaterfalls kwavakasungirwa uye kuti vaende kunozviratidza kamwechete pasvondo kumapurisa.
Asi muchuchusi wehurumende VaMichael Reza vapikisa kupiwa mukana wekubhadhara mari yechibatiso uku vachiti kunyangwe hazvo musi wa31 Chikunguru wakapfuura pane boka rakaumbwa rinonzi July 31 Movement ravanoti rinogona kuda kuramba richikurudzira kuti mutungamiriri wenyika VaEmmerson Mnangagwa vabviswe pachigaro.
VaNkomo vaudza vatori venhau kuti mutongo uchapihwa svondo rino.
Vatiwo zvisinei nemutongo wakapiwa nedare svondo rapera wekuti VaNgarivhume vawaniswe zvekudya pamwe nekushanyirwa vari kujeri reChikurubi, izvi hazvisi kuitwa vachiti vekujeri vakati vaNgarivhume ngavaite zvekudya zvekutenga pamadandemutande izvo vati zvinoda mari yakawanda.
Rimwe gweta rinorwira kodzero dzevanhu VaMarufu Mandevere vati hazvina kunaka kuti vemajere vasatevedzere zvinenge zvataurwa nedare vachiti kuzvidza dare.
VaNgarivhume vakasungwa mwedzi wapera pamwe nemutori wenhau VaHopewell Chin’ono vachipomerwa mhosva yekukurudzira veruzhinji kuratidzira. Asi vaviri ava vanoti kuratidzira ikodzero iri mubumbiro remitemo.
Meya weguta reHarare VaBernard Manyenyeni vanoti vanonzwisisa kugunun’una kuri kuita rimwe sangano revagari vemuHarare riri kuti harisi kufara nemari iri kushandiswa nechikwata chedhorobha chenhabvu cheHarare City.
Sangano reCombined Harare Residets Association kana kuti CHRA rakanyora tsamba yenyunyuto kukanzuru richiti harisi kufara nemari iri kushandiswa nechikwata ichi icho chinonzi chakaenda kumutambo wacho weConfederation of African Football kana kuti CAF Cup kuMadagascar nevanhu vanosvika makumi mana nevatatu.
Chikwata cheHarare City chakasimuka munyika nemusi weChitatu chakananga kumutambo wacho wechipiri. Chikwata ichi chakakunda chikwata che As Adema chekuMadagascar 3-2 mumutambo wekutanga kuRufaro Stadium.
CHRA inoti zviri kuitwa neHarare City zvekuenda nevanhu vakawandisa kwete makumi maviri nevashanu zvinoitwa nezvimwe zvikwata zvenhabvu kutambisa mari iro guta riri kutadzisa kuzadzikisa zvinodiwa nevagari kusanganisa mvura, kutakura marara nemishonga mumakirinika ekanzuru.
VaManyenyeni vati mune remangwana vachatarisisa nyaya dzemari dzinoshandiswa pamitambo yakadai. Vaudzawo Studio 7 kuti zviri kuitwa neguta reHarare zvekuva nechikwata chenhabvu zvinoitwawo nemaguta akawanda.
Sachigaro weCHRA VaSimbarashe Moyo vati zvichemo zvavo zvikasatambirwa nekuzadzikiswa vanogona kuenda kumatare nekuti makanzura haangaite madiro aJojina nemari dzevagari.
Vachidiki veZanu PF vaita musangano nevatori venhau pamuzinda webato iri muHarare, apo vataura mazita evanhu vavanoti vari kuita zvehuwori, izvo vanoti zviri kudzosera kumashure hurongwa hwemutungamiri wenyika, VaEmmerson Mnangagwa hwekurwisana nehuwori.
Munyori anoona nezvegwara remusangano muboka revechidiki, VaGodfrey Tsenengamu, vanoti vamwe vevanhu vane mazita ataurwa pamusangano uyu inhengo dzebato ravo reZanu PF, uye vane zvigaro muhurumende nemubato.
Vataurwa ava vanosanganisirawo chipangamazano muhofisi yemutungamiri wenyika, VaJoram Gumbo, avo vari kupomerwa mhosva yekuita zvehuwori pavaive gurukota rezvekutakurwa kwezvinhu, vakambove gurukota rezvemigodhi, VaObert Mpofu, gurukota rezvekushanyirwa kwenyika, Amai Priscah Mupfumira.
Vamwe vari kupomerwa mhosva yekuchinja mari zviri kunze kwemutemo vanosanganisira sachigaro vesangano rinogaya upfu, reZimbabwe Millers Association, VaTafadzwa Musarara, gavhuna veReserve Bank of Zimbabwe, Doctor John Panonetsa Mangudya, VaMlungisi Moyo, VaArtwell Ndlovu, VaWayne Harrington Tinomuda Machakaire, Amai Elizabeth Mutsvangwa, VaNeville Mutsvangwa, pamwe namuzvinabhizimusi VaWicknell Chivayo.
VaTsenengamu vanoti kana vanhu ava vakasabuda pachena vachizvichenura pazvipomerwa izvi vachavatorea mamwe matanhu anokodzera. Vanotiwo kubva neChipiri vachavharira panze vose vanoshandira pamahofisi ebato kusvika vazvichenura.
Studio 7 yakundikana kubata vamwe vevadomwa nemazita ava.
Asi VaJorum Gumbo, vanoti vashamiswa kwazvo nemashoko ekuti vaiita zvehuwori vachiti ivo segurukota havana kana pavakambobata mari mubasa ravo.
VaGumbo vanoti mhosva yaqvari kupomerwa inobva pakutengwa kwendege ina kuMalaysia, idzo vanoti dzakanga dzawanikwa nemutengo uri pasi kwazvo, uye dzakabhadharwa naVamangudya sagavhuna veRBZ.
VaGumbo vanoti havasi kuzoshayiswa hope nenyaya iyi, vachipomera vechidiki ava kuteerera nyaya dzemakuhwa.
Sangano rinomirira vatori venhau vechidiki, reYoung Journalists Association, rinoti riri kushushikana zvikuru nekwarinoti kushungurudzwa pamwe nekurohwa nemapurisa kwevatori venhau pavanenge vachiita basa ravo.
Izvi zvinotevera kurohwa nekukuwadzwa nemapurisa kunonzi kwakaitwa mutori wenhau ari kudzidzira basa rake achishanda nekambani yeAlpha Media Holdings, Ruvimbo Muchenje, muHarare neMugovera apo aive munzira kuenda kubasa kwake.
Mutauriri wesangano reYoung Journalists Association, Leopold Munhende, anoti Muchenje akapfuura nepairwisana mapurisa nevanotengesera mumigwagwa avo vanonzi vainyunyuta nekufa kwemumwe wavo, VaTafadzwa Tamangani, avo vakafa vari muhusungwa vachinzi vakanga vakuwadzwa nemapurisa.
Munhende anoti mapurisa akaona Muchenje akatakura kamera yake vakatanga kumupomera mhosva yekutora mifananidzo, vachibva vangotanga kumuzvindikita nemboma.
Aka hakasi kekutanga kuti vatori venhau vasangane netsaona dzekurohwa nemapurisa, sezvo iye Munhende ari mumwe wevatori venhau vakarohwa nemapurisa vachiita basa ravo.
Munhende anoti sesangano, vari kuronga kukwirira mapurisa kumatare edzimhosva.
Studio 7 yakundikana kunzwa divi remapurisa panyaya iyi. sezvo nharembozha yemutauriri wemapurisa Assistant Commissioner Paul Nyathi yanga isingapindi.
Sangano revadzidzisi vekumaruwa reAmalgamated Rural Teachers Union of Zimbabwe, kana kuti ARTUZ, rinoti nhengo dzaro zhinji hadzina kuenda kubasa nechikonzero chekuti hadzisi kukwanirwa nemari dzemihoro.
Nekune rumwe rutivi, sangano reProgressive Teachers Union of Zimbabwe, PTUZ, riri kukurudzira hurumende kuti ikasike kugadzirisa nhuna dzevashandi vayo.
Sangano reARTUZ raburitsa mashoko ekuti nhengo dzaro dzinodarika zvikamu makumi mapfumbamwe nezvina kubva muzana dzakundikana kuenda kumabasa nhasi sezvo mari yemihoro isiri kudzikwanira.
Sangano iri rati nezuro huwandu hwenhengo dzaro dzisina kuenda kubasa dzaidarika zvikamu makumi masere nezviviri nechidimbu kubva muzana.
Mashoko aya atsinhirwa nemutauriri wesangano iri, VaNation Mudzitirwa, avo vati havasi kufara nemari yakapihwa vashandi vehurumende kuti vabatsirikane nebazi rezvemari.
VaMudzitirwa vati vanoda kuti mari dzemihoro dzibhadharwe ari maRTGS akaringana nemari inenge iri pamusika wemabhanga, kana kuti interbank rate, kuitira kuti zvavanoda zvese zvikwane pamari yavo yemihoro.
Zvichakadai, mutungamiri wesangano reProgressive Teachers Union of Zimbabwe, kana kuti PTUZ, VaTakavafira Zhou, vati mari yaburitswa nehurumende kuti vashandi vayo vabatsirikane haina chairi kukwana.
Hurumende yakaburitsa mari inoita madhora mamiriyoni mazana matatu ema RTGS kuitira kuti vashandi vayo vabatsirikane zvichaita kuti mushandi wayo wepasi pasi awane mari inoita madhora mazana manomwe.
VaZhou vati hurumende inofanira kugadzirisa nyaya dzemihoro nekukasika kuitira kuti vashandi vayo varerukirwe nehupenyu.
Munyori mubazi rezvemari, VaGeorge Guvamatanga, vaudza Studio7 parunhare kuti hurumende ine chido chekubhadhara vashandi vayo mari dzemihorodzinovakwanira asi homwe yayo yakabooka.
VaGuvamatanga vati hurumende iri kushingirira kuti hupfumi hwenyika husimukire kuti igokwanisa kubhadhara vashandi mari inovakwanira.
VaGuvamatanga vaudzawo bepanhau reHerald kuti mari yekuti vashandi vayo vabatsirikane yasvika kuvashandi sezvo vachiti mari iyi yakaiswa kumabhanga evashandi nemusi weChipiri.
Ongororo yaitwa neStudio7 yaburitsa pachena kuti vamwe vashandi vemamwe mapazi ehurumende vanga vari kumabasa.
Tsvagiridzo iyi yaburitsa pachena kuti vashandi vehurumende vari mudhorobha vari kukwanisa kuenda kubasa sezvo vachikwira mabhazi ehurumende anoita dhora rimwe chete pamunhu.
Asi sangano re Apex Council rakazivisa svondo rapera kuti nhengo dzaro hadzichakwanisi zvachose kuenda kubasa sezvo dziri kuomerwa nehupenyu.
Chikwata che Zimbabwe Cricket chakunda chikwata che Hong Kong mumutambo wekutanga we International Cricket Council World Twenty20 Group B watambirwa ku Nagpur ku India neChipiri.
Zimbabwe yakunda Hong Kong nemaranzi gumi nemana.
Muongorori wemutambo wekiriketi, Muzvare Grace Chirumanzu, vanoti zvinofadza kuti chikwata cheZimbabwe chakunda nhasi asi sangano re Cricket remunyika rinofanirwa kutsvaga vatambi vechidiki kuitira kuti vakwanise kuumba chikwata chemangwana che nyika chakasimba.
"Vatambi vari kumakwikwi aya vari kutamba zvakanaka asi zvakakosha kuti sangano re Zimbabwe Cricket ritsvagewo vatambi vechidiki vanokwanisa kudzidza kubva kuvatambi vanehunyanzvi parizvino uye vachivapawo mukana wekuti vatambe mumakwikwi epamusoro akadayi seaya kuitira kuti vakwanise kuwanawo hunyanzvi," Muzvare Chirumanzu vaudza Studio7.
Vatambi Vusi Sibanda na Elton Chigumbura vanonzi vatamba zvinonwisa mvura pamutambo uyu.
Chikwata chema Chevron chichatamba nechikwata cheScotland neChina mumakwikwi aya.
Hurumende yeBotswana inoti ichaita musenga bere kune zvizvarwa zveZimbabwe izvo zviri muhupoteri munyika iyi kana zvikasasarudza kunyoresa kuti zvidzoserwe kumusha musi wa31 Zvita usati wapera.
Asi hurongwa hweBotswana uhwu hwuri kushoropodzwa nenyanzvi munyaya dzekodzero dzevanhu pamwe nevapoteri avo vanoti vakatiza mhirizhonga nekumbunyikidzwa munyika nenhengo dzebato rinotonga reZANU PF.
Mudzidzisi wemitemo paGaborone University College of Law and Professional Studies, VaCharles Kungwengwe, vanoti danho iri rinoratidza kuti hurumende yeBotswana hairemedzi zvisungo zvakaitwa nesangano remubatanidzwa wenyika dzepasi rose, reUnited Nations.
Sangano rinochengetedza kodzero dzevapoteri pasi rose reUnited Nations High Commissioner of Refugees rakasunga kuti hakuna nyika inofanirwa kumanikidza kudzosera vapoteri kwavakatiza kana paine kuratidza kuti hupenyu hwavo huri munjodzi nokuda kwezvematongerwo enyika kana chii zvacho.
Chisungo ichi chakaitwa musi wa23 Nyamavhuvhu 1977 chichitsigira chimwe chisungo che United Nations Convention chakaitwa muna 1951.
Imwewo nyanzvi munyaya dzekodzero dzevapoteri uye vachidzidzisa mitemo paUniversity of Botswana, VaTakudzwa Matambo, vashoropodza danho reBotswana vachiti vapoteri ava vanogona kukwidza nyaya yavo kumatare edzimhosva vachipikisa zviri kuitwa neBotswana.
Mukokeri wesangano remubatanidzwa wemapato anorwira kodzero dzevashandi muBotswana, reBotswana Federation of Trade Unions, VaGadzani Mhotsa, vanoti hurumende yeBotswana yatora danho iri isana kutsanangurira veruzhinji kuti yakaongorora here mamiriro ezvinhu muZimbabwe kana kuti kwete.
Mutauriri wevari muhupoteri muBotswana, VaBhekimpilo Weza, vaudza Studio7 kuti hurumende yeBotswana haisi kuda kuteerera nhunha dzeavo vakatiza mhirizhonga yakaitika munyika mushure mesarudzo yemutungamiri wenyika yakadzokororwa muna 2008.
Vapoteri vari muBotswana vazhinji vakatiza kuZimbabwe muna 2008, vazhinji vavo vachiti vatsigiri veMDC vakatiza misha yavo mushure mekurayirwa hama dzavo mumhirizhonga yakaitika mugore iri.
Mukuru anoona nezvekuchengetedzwa kwevapoteri muhurumende yeBotswana, Amai Gloria Letlhage, vanoti Botswana iri kuita hurongwa uhu zviri pamutemo asi varamba kutsanangura kuti sei vachidaro.
Asi Botswana inoti mupoteri anenge asina kuzvipira kudzokera ega kumusha kwake panopera gore rino, anozoita zvekumakidzwa kudzoserwa kuZimbabwe.
Sangano rinomirira vanotenga nekutengesa kunze kwenyika, reInternational Cross-Border Traders Association, riri kukurudzira vari kushandisa miganhu kubuda munyika, zvikuru vari kubuda nekuBeitbridge, kuti vashandise mimwe miganhu isina kuwandirwa nevanhu.
Muganhu weZimbabwe neSouth Africa weBeitbridge Border Post unonzi uzere nevanhu vari kuda kuyambuka kudzokera kuSouth Africa mushure mezororo reKisimusi negoredzva, izvo zvinonzi zvakonzera kuti paite mitsetse yakareba yevanhu nedzimotokari.
Mutungamiri wesangano reInternational Cross-Border Traders Association, VaDenis Juru, vanoti sesangano vari kukurudzira vanhu vari kubuda munyika kuti vashandise mimwe miganhu yakaita se Plumtree Border Post, vopinda nemuBotswana kuti vakwanise kupinda muSouth Africa zviri nyore.
VaJuru vanoti izvi zvinogona kuonekwa sekunge zvinodhura asi zvinorerukira vanhu sezvo vasingazopedzi mazuva vari paBeitbridge vakamirira kubatsirwa.
Vanoti vanofunga kuti huwandu hwevanhu uhwu hunogona kunge huri kukonzerwa nekusavepo kwemishina inokwanisa kufambisa basa nekukasika, kanawo kuti divi remuSouth Africa iro vanoti rinotarisa zvakawanda kwazvo risati rabvumidza munhu kupinda MUNYIKA IYI.
ZIMRA yakazivisa kuti yaizowedzera huwandu hwevashandi vayo pamuganhu weBeitbridge panguva yezororo richangibva kupera iri.
Studio 7 haina kukwanisa kunzwa divi reZIMRA kanawo vedivi reSouth Africa panyaya yekuwanda kwevanhu iyi.
Nyanzvi munyaya dzezvirwere zvepfungwa dzinoti huwandu hwevanhu vanorwara nepfungwa huri kuramba huchikura munyika.
Mukuru weZimbabwe National Association for Mental Health, VaIgnatius Murambidzi vanoti kuoma kwehupenyu nekushandiswa kwezvinodhaka zvakanyanya ndezvimwe zvezviri kukonzera kukwira kwehuwandu hwevanhu vane chirwere ichi.
VaMurambidzi vakurudzira hurumende kuti igadzirise mamiriro ehupfumi hwenyika kuderedza dambudziko rezvirwere zvepfungwa.
VaMurambidzi vachema-chemawo nekushomeka kwana chiremba vane hunyanzvi hwekurapa chirwere ichi.
Mumwe wevanachiremba vane hunyanzvi mukurapa chirwere ichi, VaNemache Mavedzenge vatsigirawo vakati kutambura kuri kuita vanhu munyika nekushandisa zvinodhaka zvakanyanya kuri kukwidza huwandu hwevarwere vepfungwa.
VaMavedzenge vatiwo mishonga yakawanda inoshandiswa nevane dambudziko rechirwere chepfungwa inotengwa kunze kwenyika uye haiwanikwi zvakanyanya kuzvipatara zvehurumende kwainofanirwa kuwanikwa nemitengo yakadzikira izvi zvinowedzera kukura kwedambudziko iri.
VaMavedzenge vanotiwo zvimwe zvizviratidzo zvechirwere ichi kuchinja kwemaitiro emunhu achiita zvisingatarisirwi pamwe nekunzwa manzwi asipo.
Studio 7 haina kukwanisa kunzwa kubazi rezvehutano kuti vanhu vanorwara nepfungwa munyika vakawanda zvakadii.
Asiwo vamwe vevakuru vemachechi vataurwa navo neStudio 7 vatsinhira kuti kushaikwa kwemabasa kuri kukonzera kunetsekana kweveruzhinji izvo zvinozoita kuti vafunge zvakanyanya kuti vobatanidza sei hupenyu.
Zimbabwe ine zvipatara zvina zvinorapa varwere vepfungwa zvinoti Harare Psychiatric Hospital, Parirenyatwa Annexe, Ingutsheni, neNgomahuru. Sangano reWorld Health Organization gore rapera rakati vanhu vanosvika miriyoni nezviuru mazana matatu muZimbabwe vane chirwere chepfungwa.
Mutungamiri wenyika, VaEmmerson Mnangagwa, vari kutarisirwa kusangana mumazuva mashoma anotevera nechikwata chichaongorora huori huri kupomerwa vamwe vakuru mubato reZanu-PF nevechidiki vebato iri veYouth League.
Asi nyaya iyi yakonzera mutauro munyika vamwe vachiti iri ibasa rinofanira kuitwa neZimbabwe Anti Corruption Commission kana kuti ZACC.
Asi kunyangwe havo vachitenda kuti nyoka huru haizvirume, munyori anoona nezvemutemo mubato reZanu-PF, VaPaul Munyaradzi Mangwana, vanoti vanopikisa kusanganisira veMDC vari kugunun’una nenyaya iyi sezvo vasingafanire kupindira kana dzemudanga dzotungana.
Vakapomerwa mhosva dzehuori vanosanganisira vaimbova makurukota, vanosanganisira munyori wezvemabasa eZanu PF, VaObert Mpofu, vakadzingwa basa segurukota rezvekushanyirwa kwenyika, Amai Priscah Mupfumira; gavhuna webhanga guru renyika, VaJohn Mangudya; muzvinabhizinesi anodyidzana neZanu PF, VaWicknel Chivayo, VaMlungisi Moyo, Muzvare Elizabeth Mutsvangwa, Muzvare Henrietta Rushywa, VaNevile Mutsvangwa, Va Tongayi Muzenda, VaLipson Mhonda, Dr. Shar naVaTafadzwa Musarara veGrain Millers Association of Zimbabwe.
Nhengo dzekomisheni iyi dzichaongorora vanhu ava dzinosanganisira VaWilliam Mutomba (Manicaland), Amai Sheilla Mabasa (Mashonaland West), VaMax Zvidzai (Midlands), VaTshinga Dube (Bulawayo), nevamwe.
Ko ivo vechidiki veZanu-PF vakarova bembera kuti mubato mapindwa naPongwe vari kutenderana here nedanho rekuumba komisheni sezvo pavaitaura vaiti vane chivimbo neZACC?
Vanoona nezvekurongwa kwemabasa muZanu-PF Youth League, VaGodfrey Tsenengamu, vanoti vari kufara nedanho rePolitiburo yebato ravo rekudoma komisheni iyi.
Vanoongorora kufambiswa kwemabasa musangano reAnti Corruption Trust of Southern Africa, VaAlois Chaumba, vanoti ZACC ndiyo inofanira kunge ichiongorora nhengo dzeZanu-PF idzi.
Vachipawo pfungwa dzavo, nhengo yeMDC inomirira Kambuzuma vari nhengo yeAfrican Parliamentarians Against Corruption, VaWillas Madzimure, vanoti mitemo munyika yekurwisa huori iripo asi haisi kutevedzwa nemazvo.
Asi VaTsenengamu vanoti VaMnangagwa vari kuzadzikisa zvido zvevechidiki nezvavakavimbisa munguva yesarudzo pakurwisa huori.
Asi VaMadzimure vanoti muromo hauzarirwe nerwizi vachiti hapana zvinzhinji zviri kuitwa kusunga vanoita zvehuori.
Zvichakadaro, VaMnangagwa ndivo vange vari munyarikani pahurongwa hwekuyeuchidza vanhu nezvekurwisa huori hwange hwakarongwa ne ZACC neNational Prosecuting Authority.
Hurongwa hwekudzidzisa vanhu nezvehuori uhu huri kutarisirwa kuitwa kwemwedzi gumi nemishanu.
VaMnangagwa vatiwo zvirango zvakatemerwa nyika zvinopawo kuti munyika muite huori sezvo zvimwe zvinhu zvinenge zvoshaika zvopa makoronyera mukana wekuita zvechioko muhomwe.
Panyaya dzehuori pasi rose, sangano reTrasparency International rinoti nyika iri pachidanho chezana nemakumi matanhatu panyika zana nemakumi masere dzakaongororwa.
Musangano wechitatu wekudyidzana pakati peZimbabwe neSouth Africa weBi-National Commission wapera nhasi muHarare, mutungamiriri weSouth Africa VaCyril Ramaphosa, vachiti nyika yavo yakazvipira kubatsira Zimbabwe panyaya yekumutsiridza hupfumi hwayo pamwe nekuti zvirango zvayakatemerwa zvibviswe.
Kunyangwe hazvo South Africa ichiti yakazvipira kubatsira Zimbabwe, zvabuda pachena kuti nyika iyi haisi kuzopa Zimbabwe mari yechikwereti yairi kutsvaga inodarika bhiriyoni imwe chete. Zimbabwe yakatanga kukumbira mari iyi muna Zvita gore rapera. South Africa kubva nguva iyi yange ichingori haina mari yakadai.
VaRamaphosa vati nyika mbiri idzi dzatenderana kuvandudza hukama munyaya dzekutengeserana, nyaya dzemari nezvimwe uya vaudza makurukota avo kuti afambise mberi basa rekuona kuti zvirongwa makumi mana nezvishanu zvavakasainirana mukati memakore matatu apfuura zvatevedzwa.
Semuenzaniso vatiwo vanoda kuti nyaya yeOne Stop Border Post paBeitbridge ichigadziriswa nechimbi chimbi vachiti kana zvikagadziriswa zvinorerutsa kufamba kwevanhu nezvinhu pakati penyika mbiri idzi.
Vati vanoda kuona zvirango zvehupfumi zvakatemerwa Zimbabwe nenyika dzekumadokero zvichibviswa vachiti zvinokanganisa hupfumi hweZimbabwe uye zviri kuomesera veruzhinji.
Vati pakutanga chaipo, Zimbabwe yainge isingakodzeri kutemerwa zvirango zvehupfumi nekudaro South Africa ichagara ichitaura kuti zvirango izvi zvibviswe kuti Zimbabwe ikwanise kuwana mari nerubatsiro sezvinongoitawo dzimwe nyika.
Mutungamiriri weZimbabwe, VaEmmerson Mnangagwa, vatenda VaRamaphosa neSouth Africa nekutsigira Zimbabwe panguva yakaoma kwezvinhu vachiti izvi ndizvo zvinoita shamwari yepedyo.
Vatiwo Zimbabwe iri kuedza napose painogona napo kugadzirisa hupfumi hwayo, kukwezva vekunze pamwe nekugadzirisa mitemo yavo kuti inoenderane nebumbiro remutemo.
Zimbabwe neSouth Africa nhasi dzasainirana chibvumirano chekudyidzana panyaya dzezvekurima pamwe nekutambira gwaro pamusoro pekuti zvimwe zvibvumirano makumi mana nezvishanu zvakasainwa munguva yapfuura zviri kufamba sei.
VaMnangagwa vati zvirango zvehupfumi zviri kuvhiringa hupfumi hwenyika asi hurumende iri kushandisa zviwanikwa zvirimunyika kugadzirisa hupfumi apo iri kugadzirisa hukama hwayo nenyika dzepasi rese.
Nhengo yebhodhi yesangano rePlatform for Youth Development, VaOwen Dhliwayo, vaudza Studio 7 kuti zviri kuitwa neSouth Africa pakubatsira Zimbabwe zvakanaka chose.
Nyanzvi munyaya dzehupfumi vachishanda vakazvimirira, VaJames Johwa, vaudza Studio 7 kuti South Africa iri kubatsira Zimbabwe semuvakidzani uyewo nekuti kunaka kwehupfumi hweZimbabwe kunoita kuti zvizvarwa zvemuno zviri munyika iyi zvidzoke kumusha.
Asi vati kunze kweSouth Africa, Zimbabwe inoramba ichida rubatsiro kubva kunyika dzepasi rese nemasangano akaita seInternational Monetary Fund neWorld Bank.
Mukuru weMedia Centre, VaEnerst Mudzengi, vaudza Studio 7 kuti havabvumirani naVaRamaphosa pazvirango zvehupfumi zvakatemerwa Zimbabwe vachiti VaRamaphosa vanofanira kutanga vanzwa kubva kuvanhu vese vemuZimbabwe kwete kutaura vanzwa divi rimwe chete.
Zimbabwe neSouth Africa dzave nenguva yekaraeba dzichidyidzana uye dzakakwidziridza hukama hwadzo kuenda pachinhanho chepamusoro cheBi-National Commission muna 2015.
Nhasi kuNational Heroes Acre, Zimbabwe inocherechedza zuva remagamba, vanhu vachipiwa mukana wekurangarira nekukudza avo vakazvipira kusunungura nyika uye neavo vakaishandira nemoyo wose.
Dangandira regore rinoti ndi ‘Lest We Forget’, kukurudzira vanhu kuti vasakanganwa zvakaitwa nemagamba. Mangwana kuNational Sports Stadium, pasi pedangandira rinoti ‘ZDF: Guaranteeing Peace and Security for National Development’, nyika ichapemberera zuva remauto.
Nyanzvi mune zvematongerwo enyika, VaTapiwa Kapurura, vanoti kunyange hazvo bato reZanu-PF, pamwe chete nehurumende, rakasvibisa hugamba uye vachituma mauto kunetsana nevanhu pachinhambo chekuvabatsira, mazuva maviri aya mazuva anokosha zvikuru.
Chikwata cheDynamos chawana mukana wekuenda pamusoro pemakundano eCastle Lager Premier Soccer League kekutanga kubvira makundano emwaka uno atanga.
Chikwata ichi chiri kungoda kurova Caps United mumutambo unodaidzwa kunzi Harare Derby muRufaro Stadium neSvondo kuti chiende panhongonya pemakundano aya nepoindi imwe chete vachisvetuka Chicken Inn ne FC Platinum idzo dzine mapoinzi makumi mashanu nerimwechete.
Pari zvino, Dynamos ine mapoinzi makumi mana nemapfumbamwe zvekuti ikaita mangange inoramba iri pachinhanho chechitatu chairi pasi pemaGame Cocks neKugona Kunenge Kudada nepoinzi imwechete.
MaGame Cocks neKugona Kunenge Kudada havana mitambo svondo rino sezvo vePremier Soccer League vari kupa nguva ino kuzvikwata zvine mitambo yeligi yakasaririra neizvo zviri kutamba mitambo yepasi pasi muChibuku Super Cup.
Pakapedzisira kusangana Dembare nemaGreen Machine masvondo matatu apfuura Makepekepe akazvambaradzwa 2-0 asi mumwe muteveri mukuru wechikwata ichi, VaPeter Mugwagwa, avo vanobva mumusha weRimuka muKadoma vanoti ikozvino rave janha ravo
Asi Dynamos yacho haisi yekudherera sezvo isati yarohwa pamitambo yayo minomwe yapera yakateverana.
Kunyange hazvo vakaita mangange neHighlanders svondo rapera, sachigaro wevatsigiri vechikwata ichi muHarare, VaChristopher Mandizha, vanoti hapana chiri kuvatadzisa kutora mukombe weligi mwaka uno.
Zvikwata izvi zviri kupinda zvisina vamwe vatambi varambidzwa kutamba mutambo uyu nePremier Soccer League nemhaka yemakadhi avo awandisa.
Caps United ichange isina Valentine Musarurwa panguva iyo Dynamos ichange isina Lincoln Zvasiya na Tichaona Chipunza.
Murairidzi weDynamos, Lloyd Mutasa, azivisa zvekare kuti haasi kutambisa Christian Epoupa uyo ane nyaya iri kunetsa yekadhi raakapihwa svondo rapera kunyange hazvo veZifa vamupa mukana wekumushandisa.
Mutasa ari kukurudzira vatsigiri vechikwata chake kuti vauye muhuwandu hwavo kuzobatsira chikwata chavo kukunda.
Zvakamira zvakadai, vePremier Soccer League varonga zvekare mimwe mitambo miviri svondo rino, kwete yeleague asi yeChibuku Super Cup.
Mitambo iyi iriko yese mangwana, uyezve munhandare imwe chete yeMandava Stadium, kuchitanga mutambo pakati peHwange neYadah uyo uchazoteverwa neuyo uchasangana Tsholotsho Pirates neBantu Rovers.
Zvichakadaro, akundano eEnglish Premiership ari kupinda munharaunda yechishanu chikwata chiri pamusoro che Manchester United chiri pamusha neEverton
MaRed Devils anofanira kusunga dzisimbe mumutambo uyu kuti vatore mapoinzi ese matatu nekuti kusaita izvi, kukasangana nekukunda kweMancheter City kuWatford vanobviswa pamusoro soro pavari apa.
Mimwe mitambo iriko ndeiyi:
West Brom v West Ham
Newcastle v Stoke
Huddersfield v Leicester
Liverpool v Burnley
Tottenham v Swansea
Chelsea v Arsenal
Chikwata chenhabvu chemadzimai chemaMighty Warriors chabuda mumakwikwi eAfrica Cup of Nations yemadzimai mushure mekukundwa nechikwata cheZambia 2-1 kunhandare yeRufaro muHarare pamutambo wema qualifier.
Nyanzvi yezvemitambo VaMuziwethu Hadebe vanoti chikwata cheMighty Warriors hachina kuwana nguva yakanaka yekugadzirira mutambo uyu, uye kuzorora, mushure mekunge chaenda kuZambia nebhazi pakati pesvondo kumutambo wekutanga uyo chakakunda 1-0.
VaHadebe vanoti chikwata cheZambia chakapinda munyika nendege panguva iyo Zimbabwe yakanga ichidzoka munyika nebhazi zvakare.
Zvikwata zviviri izvi zvanga zvaita mangange 2-2, asi sezvo Zambia yakwanisa kunwisa zvibodzwa zviviri iri kunze, ukuwo Zimbabwe ikangonwisa chibodzwa chimwechete kuLusaka.
Mune mimwe mitambo yatambwawo munyika, Bulawayo Chiefs yarova Highlanders 1-0, kuchitiwo Dynamos yazokwanisawo kuwana mapoinzi matatu mushure mekurova Mutare City 1-0 mumutambo watambirwa kwaRusape. Yadah Stars yarova Chapungu 3-0, kuchitiwo Shabanie Mine neBlack Rhinos dzaitawo mangange 2-2.
Chimwe chizvarwa cheZimbabwe chinogara muSouth Africa, chakatanga chikoro chekudzidzisa vechidiki mutambo wenhabvu.
Cavin Muodzi anoti akatanga chikoro ichi achishandisa mari yake yaanotambira pamwedzi kubasa kwake.
Muodzi, uyo akatanga Harvest Soccer Academy muCape Town mugore ra2016, ane makore makumi maviri nemana ekuzvarwa.
Anoshanda muhotera achipa vanhu chikafu. Mari yaanotambira, pamwe neyemubhasera yaanopihwa, ndiyo yaakashandiswa mukuumba Harvest Soccer Academy.
Muodzi anoti ane vechidiki makumi mana nevatatu, uye chikoro chake chine zvikwata zvemazera zvitatu; chokutanga chine vana vane makore anotangira pagumi nemaviri, chechipiri chine vana vane makore gumi nemana, uye chechitatu chine vatambi vane makore gumi nematanhatuzvicikwira.
Muodzi anoti chinangwa cheHarvest Academy ndechekusimudzira nhabvu yevechidiki, kuderedza misikanzwa, uye kudzidzisa vechidiki kuremekedza vanhu vakuru.
Muodzi anoti pane matambudziko akawanda akatarisana nechikoro che Harvest Academy, ayo anosanganisira kushaikwa kwezvekushandisa.
Muodzi, uyo anotambawo nhabvu, anodzidziswa nechimwewo chizvarwa cheZimbabwe chinotamba nhabvu uyewo chine ruziwo rwakadzama munyaya dzekudzidzisa nhabvu, Hilton Masunda.
Masunda anoti Harvest Academy izano rakabva kusvondo yavanopinda naMuodzi, yeNew Beginnings International Harvest Church, iyo inotungamirwa nechizvarwa cheZimbabwe, Pastor Irene Mapininga.
Masunda, uyo anodzidzisa vana vane makore ari pasi pegumi nemaviri pachikoro cheHarvest Academy, murairidziwo zvakare wenhabvu pachikoro cheSt Joseph’s Marist College makare muCape Town.
Mumwe ari kudzidziswa nhabvu pa Harvest Academy,Ricky Bongani Majimbo, anoti ari kudzidziswa zvinhu zvakawanda pachikoro ichi.
Mumwe wechidiki, Tinotenda Zvinounye, anoti matambiro ake bhora ashanduka, nekuda kweruzivo rwaari kuwana pa Harvest Academy.
Kunyange hazvo Muodzi achisangana nezvipingaidzo mushuviro yake, anoti izvi hazvisi kuzofa zvakaodza moyo wake.
Hurumende yeZimbabwe inonzi haisi kukoshesa varapi vechivanhu pamwe nemishonga yavo sezvo isiri kupa rutsigiro rwakasimba kubazi kuvarapi kunyange hazvo paine humbowo hunoratidza kuti zvikamu masere kubva muzana zvevanhu vemuZimbabwe zvinoenda kun’anga kana kushandisa mushonga yechivanhu pane dzimwe nguva.
Ongororo yakaitwa nesangano reWorld Health Organisation yakaratidzawo kuti zvikamu makumi masere kubva muzana zvevanhu vane hutachiwana hweHIV/AIDS pamwe nezvikamu makumi mashanu nezviviri zvemadzimai akazvitakura vanoshandisawo mishonga yechivanhu.
Vachipa humbowo nemaererano nemabasa ari kuitwa nehurumende kusimudzira mabasa evarapi vemuno pamwe nemishonga yavo, munyori mukuru mubazi rezvehutano, Doctor Gerald Gwinji, vaudza komiti yeparamende inoona nezvehutano kuti kunyange hazvo vanhu vakawanda vachishandisa mishonga iyi, hurumende hasi kuvapa mari yavanoda kusimudzira kushandiswa kwemishona iyi.
Doctor Gwinji vati bazi ravo rine chikamu chinoona nezvemishonga iyi asi chikamu ichi hachiwani mari yachinoda.
Semuenzaniso, Doctor Gwinji vati gore rega rega, chikamu ichi chinoda zviuru mazana matanhatu zvemadhora nechidumbu asi chinowanzo pihwa churu chemadhora chete izvo zvinoita kuti chitadze kuita basa racho.
Vanoti kunze kwekushaya mari vane zvakawanda zvavari kuita zvekuona kuti mabasa evarapi vemuno pamwe nemishonga yavo yasimudzirwa.
Vati mutemo we Traditional Medical Practitioners Act 11, Regulations on Complementary and the Traditional Medicine policy ndezvimwe zvavakaitwa kusimudzira mabasa evarapi vemuno.
Doctor Gwinji vati kunyange hazvo paine varapi vanodarika churu vakanyoreswa neTraditional Medical Practitioners Council, vanoziva kuti munyika mune n’anga nevarapi vakawanda kudarika apa uye mishonga yechivanhu iri kutengeswa pese pese kunyange munzvimbo dzisina kunyoreswa.
Vati zvingave zvakanaka chose kana varapi vese vakadzidziswa kubata mishonga yavo zvakanaka zvinoita kuti vanhu vasakanganiswa nemishonga iyi sezvinoitika pane dzimwe nguva.
Vati Zimbabwe inogona kudzidza zvakawanda kubva kune dzimwe nyika zvikuru sei kunyika dzakaita seIndia neChina idzo dzave kushandisa mishonga yechivanhu zvakanyanya.
Munyori anoona nezvedzidzo musangano reZimbabwe National Traditional Healers Association, VaPrince Mutandi Sibanda, vaudza Studio 7 kuti kunyange hazvo vaine ruzivo rwekusimudzira mushonga yechivanhu, havasi kuwana rutsigirwo rwemari kuti vaite izvi.
VaSibanda vati ZINATHA ine nhengo dzakawanda chose zvekuti hazvivanetsi kugadzira mishonga yechivanhu nekubatsira vanhu vese munyika.
Muzvare Juliet Chirenje avo vari kudzidzira zvekurapa nemishonga yechivanhu pachikoro cheZINATHA vaudza Studio 7 kuti hurumende inofanira kuisa mari parutivi yekutsigira vanoshandisa mishonga yechivanhu.
Doctor Gwinji vati pari zvino pave nemasangano gumi nematatu anomiriria varapi vemuno akanyoreswa zviri pamutemo uyewo kune makirinika emishonga yemuno gumi nemana.
Asi vati mishonga iyi yave kutengeswa pese pese, mumigwagwa nedzimwe nzvimbo zvekuti bazi ravo rinoda kuti itengeswe zviri pamutemo pachitevedzwa hurongwa hweMedicines Control Authority of Zimbabwe pamwe ne Medical Research Council of Zimbabwe.
Vaimbove mutungamiriri weSouth Africa, VaThabo Mbeki vange vachishanya mu Zimbabwe uko vakasangana nevatungamiriri vemapato ezve matongerwo enyika, kusanganisa mutungamiri wenyika, VaEmmerson Mnangagwa, nemutungamiriri weMDC, VaNelson Chamisa nevamwe.
VaMbeki varikuedza kuuyisa mapato aya pamwe chete nemamwe masangano kuti vagare pasi vaite hurukuro pamusoro pemamiriro akaita zvinhu munyika, izvo zvinonzi zvave kunyanya kukanganisa South Africa.
VaMbeki vakaitavo musangano nevemakereke.
Munyori weZimbabwe Council of Churches, Doctor Kenneth Mtata, vaudza Studio 7 kuti parizvino VaMbeki varikuedza kukurudzira kuti paitwe nhaurirano munyika, kwete kuti ndivo mutongi gava.
Mapurisa ekuMacheke asunga nhengo pfumbamwe dzesangano re Amalgamated Rural Teachers Union of Zimbabwe, ARTUZ, apo dzange dzichifora dzakananga kuHarare.
Sangano iri rinoti riri kufamba netsoka kubva kwaMutare richienda kuHarare kunosvitsa zvichemo zvinonganisira kuti varairidzi vatambiriswe mari yemadhora ekuAmerica, kwete kupihwa bond notes.
Vasungwa ava vanosanganisira mutungamiri wesangano iri, Va Obert Masaraure.
Mutevedzeri wemutungamiri weARTUZ, Amai Gaudencia Mandiopera, vanoti mushure mekutorwa nemapurisa, vamwe vavo vazondeswa kukamba yemapurisa kuMarondera.
Studio7 haina kukwanisa kunzwa divi remapurisa, sezvo mutauriri wemapurisa, Amai Charity Charamba, vanga vasingadaire nhare mbozha yavo.
Amai Mandiopera vanoti vashamiswa nezvaitwa nemapurisa sezvo vakazivisa mapurisa nezvehurongwa hwekufora kwavo.
Varairidzi ava vakatanga rwendo rwavo kwaMutare musi wa 9 Zvita vaine chinangwa chekuratidza hurumende kuti havasi kufara nemabatirwo avari kuitwa nehurumende yaVaEmmerson Mnangagwa.
Kufora uku kunonzi Salary Caravan, uye ARTUZ inoti ichaenderera mberi nekufamba netsoka kudzamara vapedza rwendo rwavo, uye kusvitsa nhuna dzavo kugurukota rezvemari, VaMthuli Ncube.
Studio7 haina kukwanisa kunzwa divi rehurumende panyaya yemihoro iyo ARTUZ inoti inoda kubhadharwa nemadhora ekuAmerica, kwete nema bond note.
Hurongwa hweARTUZ hunoitika panguva iyi vana chiremba vemuzvipatara zvehurumende vari kuratidzira vachiti vanodawo kuti hurumende igadzirise zvichemo zvavo pamwe nekugadzirisa zviri kunetsa muzvipatara zvehurumende kuitira kuti varwere varapwe nemazvo uye vachiwana mishonga inovakwanira muzvipatara izvi.
Munyori mukuru mubazi rezvekuburitswa kwemashoko VaNick Mangwana vanoti Zimbabwe ichaita zvose zvainogona kuti zvirango zvibviswe .
Hurumende yeZimbabwe iri kubhadhara mari inosvika zviuru mazana mashanu pagore kukambani yekuAmerica yeBallard Partners kuti iibatsire kuti ibvisirwe zvirango zvakatemerwa vamwe vakuru vehurumende nemakambani ayo.
Mutungamiri wenyika yeAmerica VaDonald Trump vakawedzera zvirango izvi kwerimwe gore nemusi weMuvhuro vachiti Zimbabwe iri kuenderera mberi ichityora kodzero dzevanhu.
Kambani yeBallard inotungamirwa naVaBrian Ballard avo vakabatsira VaTrump kutsvaga mari yekuti vakwanise kutsvaga rutsigiro musarudzo muna 2016.
Vachange vachishanda kubatsira Zimbabwe mukambani iyi ndiVaJames Rubin avo vakamboshanda mubazi reState Department munguva yaitungamirwa nyika navaBill Clinton.
Aka hakasi kekutanga Zimbabwe ichibhadhara makambani mari kuti aibatsire. Vaimbova mutungamiri wenyika VaRobert Mugabe vakabhadhara imwe kambani yekuChicago mari inodarika mamiriyoni matatu asi vanhu vacho vakaguma vasungwa sezvo vaiita zvisiri pamutemo.
VaMangwana vanoti Zimbabwezvirango zvinofanira kubviswa nekuti hazvisi pamutemo.
Asi mutungamiri werimwe sangano rinorwira kodzero dzevanhu reZimbabwe Yadzoka Mayibuye IZimbabwe vanoti zviri kuitwa neZimbabwe kungotambisa mari sezvo ichiziva zviri kudiwa neAmerica kuti zvirango zvibiswe.
Mumwe wevanhu anga ari mutsetse, VaRobert Ganyani, vanoti vasvikonzwa kuti vanhu vaviri varasikirwa nehupenyu vakamira mumutsetse.
Vanhu vanga vachida kurapwa vaswera vari mumutsetse murefu pachipatara cheParirenyatwa muHarare asi pasina chavabatsirwa nacho mukuvira kwezuva.
Sezvo vana chiremba nana mukoti vasiri kuenda kubasa vachiti havana mari dzekufambisa dzinovakwanira, kurapwa pachipatara ichi kuri kunetsa izvo zvava kukonzera kuti vamwe varwere varasikirwe nehupenyu.
Mumwe anga achiperekedza hama yake kunorapwa, VaItai Mundondo, vati kunyange vauya kuma 8 dzemangwanani, vanga vasati vabatsirwa apo zuva range rave kudoka.
Vamwewo vanoti kusaenda kubasa kwana chiremba nana mukoti kwapa mukana kuvamwe vana chiremba kuti vati vanorwarirwa vabvise mari vasati vavatarisa.
Nyaya yange iri imweyo kuHarare Hospital, uko vana mukoti vachiri kudzidzira basa vange vachishanda zvine chinono mukati.
Sangano rinomirira vana chiremba, reZimbabwe Hospital Doctors Association, raburitsa gwaro richiti nhengo dzaro hadzisi kuzodzokera kumabasa kana hurumende isati yavapa mari yavo yemuhoro pamwe nemari yebhonasi.
Vanhu vazhinji vanoenda kuzvipatara zvehurumende vanhu vanotambura nekudaro kunyange kusina vana chiremba vanhu vakawanda vanongoramba vakagarira nechivimbo chekuti hurumende ichagadzirisa dambudiko iri mukuedza kuchengetedza hupenyu sezvo vasina mari dzekuenda kunoona vana chiremba kuzvipatara zvisiri zvehurumende.
Kuona chiremba kunoda mari inosvika madhora makumi matatu usati watanga kurapwa.
Hurumende iri kutora matanho akawanda anosanganisira kuvaka madhamu pamwe nekutenga mishonga inochenesa mvura senzira yekupedza dambudziko remvura mumadhora nemaguta munyika.
Vachizivisa zvazeyiwa nedare remakurukota nhasi, gurukota rezvekuburitswa kwemashoko, Amai Monica Mutsvangwa, vati dare razeya nyaya yekunetsa kwemvura uye harina kufara nenyaya yekuti kanzuru yeHarare yakavhara michina inochenesa mvura yeMorton Jaffray isina kunzwa pfungwa dzehurumende.
Vatiwo dare raumba komiti inosanganisira mapazi ezvemari neremvura kuti ishande nekanzuru yeHarare mukugadzirisa dambudziko remvura.
Amai Mutsvangwa vatiwo hurumende iri kuronga kuti pave nehwaro hwekuti mishonga yekuchenura mvura yemakanzuru ese itengwe pamwechete.
Vatiwo hurumende yaita chisungo chekuti madhamu eKunzwi, Muda neNyatsime, avakwe nekukasika senzira yekupedza dambudziko remvura muHarare.
Gurukota rezvemari, Muzvinafundo Mthuli Ncude, vatiwo hurumende yave kubatsira madhorobha nemaguta ese munyika kuti atenge mishonga yekuchenesa mvura vachiti pari zvino guta reKwekwe ndiro rega risati rabatsirwa nemvura.
VaNcube vatiwo hurumende ichabhadhara zvikwereti zvayo zvemvura uye vakurudzira veruzhinji kuti vadhadhare zvikwereti zvavo kumakanzuru kuti akwanise kuvapa mvura yakachena.
Zvichakadai VaNcube vati hurumende ichaverenga vanhu zvakare muna 2022 uye chirongwa ichi chinokosha mamirioni makumi masere nemashanu emadhora.
Vati vanotarisira kuti zvichabuda muchirongwa ichi zvichaziviswa muna Kurume 2023.
Mune imwewo nyaya, Amai Mutsvangwa vati pane mabhanga matatu anoti, CBZ, Agribank neStanbic achashanda nehurumende pachirongwa cheCommanda Agriculture.
Amai Mutsvangwa vatiwo vanoda kupinda muchirongwa ichi vanoenda kumabhanga matatu aya uye vanotarisira kuti mamwe mabhanga achapinda muchirongwa ichi.
Mumakore apfuura, chirongwa ichi chakange chisina kujeka asi VaNcube vati chave kuitwa pachena uye mabhanga ndiwo ane hunyanzvi hwekuziva vanokodzera kana kusakodzera kupihwa zvikwereti zvekurimisa.
Bazi rezvehutano rinoti pane vanhu zana nemakumi maviri nemapfumbamwe vakabva kunyika dzakabatwa vanhu chirwere che coronavirus vari kumboongororwa munyika kusvika musi wa7 Kukadzi kuti vaonekwe kuti havana kutapurirwa chirwere ichi here.
Vanhu ava vakasvika munyika pakati pa25 na28 Ndira, unove mwedzi uno, vachibva kunyika dzakasiyanasiyana dzabatwa nedambudziko rechirwere ichi, kusanganisira China, uko kwachakatangira.
Chirwere ichi chauraya vanhu vanosvika zana nemakumi manomwe kuChina kwakare uye vamwe vanodarika zviuru zvipfumbamwe nemazana matanhatu vabatwa nacho kusvika pari nhasi munyika iyi.
Kunze kweChina, chirwere ichi chawanikwawo kunyika dzinosvika gumi nesere dzinosanganisira America, France, Germany, Japan neVietnam.
Vaimbova gurukota rezvehutano Dr Henry Madzorera vanoti vanoona zviri zvinhu zvakanaka zvekudzivirira vanhu kuti chirwere ichi chisapararira.
Doctor Madzorera vanotiwo vanoona zvakakodzera kuti vanhu vari kutarisiswa ava vange vachimbogara vari kudzimba dzavo vachiongororwa sezvo pasati pave nemunhu abatwa nechirwere.
Vanoti nekuda kwekuoma kwezvinhu mune zveupfumi, Zimbabwe haizokwanise kuita sedzimwe nyika dzakabudirira dzinonzi dzakatovaka zvipatara zvekuchengetera vanhu vari kuongororwa kana vakabatwa nechirwere ichi.
Vagari vanosvika zviuru zviviri vemu ward 1 ne 2 mudhorobha reMasvingo vonyorera gurukota muhofisi yaVaKembo Mohadi mumwe wevatevedzeri vemutungamiriri wenyika, VaDavis Marapira, tsamba yenyunyuto vachiti vabvise dhamu ravakavaka murwizi rweMucheke zvave kutadzisa mvura kuenda kudhamu rinopa guta mvura reMutirikwi.
Mugwaro iri vagari ava vanoti kuvharwa kwaita mvura kuri kukonzera kushomeka kwemvura mudhamu reMutirikwi izvo zvinozoita kuti vatarisane nedambudziko remvura asi VaMarapira vachidiridzira havo purazi ravo.
Vagari vanoti vakaendesawo gwaro iri kuhofisi yegurukota reMasvingo VaEzra Chadzamira pamwe ne kukanzuru yeMasvingo kuti vataurewo naVaMarapira kuti vasavharire guta mvura.
VaTerence Gutuza, mumwe wevakasaina gwaro iri vanoti vakapa VaMarapira vhiki mbiri kuti vaputse dhamu ravo mvura iyerere zvakanaka.
Vamwe vagary vanoti nekusayerera zvakanaka kwemvura, yave kunjenga mune dzimwe nzvimbo zvopa kuti itambiswe nevana pachityirwa kuti panogona kutanga kupararira zvirwere sematauriro emumwe mugari VaMasimba Mutsvairo.
Asi VaMarapira vati kuvhara kwavakaita mvura iyi kuri kubatsira nekuti vari kurima chibage negorosi riri kubatsira kupedza nzara mudunhu reMasvingo.
Meya weguta reMasvingo VaCollen Maboke vati vakaona gwaro iri kuhofisi yavo uye vari kuda kuita hurukuro naVaMarapira nezvenyaya iyi.
Mukuru wesangano reMasvingo United Residents and Ratepayers Alliance kana kuti MURRA VaAnoziva Muguti vanoti vanotambira danho revagari sezvo zvisina kunaka kuti mumhu mumwe chete atorere dhorobha rose mvura.
Vagari vanoti VaMarapira vakasabvisa dhamu ravo mukati memavhiki maviri vachandoratidzira kupurazi ravo uye vachavaendesa kumatare edzimhosva.
Hatina kukwanisa kubata gurukota rezvekurima nemvura VaPerrance Shiri sezvo vange vasiri kudaira nharembozha yavo.
Mapurisa nemasoja avharisa dhorobha reBulawayo mushure mekunge amanikidza vanhu kudzokera kudzimba dzavo izvo zvasiya vakawanda vachishamisika nekusanzwisisa kuti chii chiri kuitika sezvo vange vasingape chikonzero chekuita izvi.  Vanhu vatanga kudzingwa mudhorobha mangwanani kunyanya panguva dzekuma7 apo vanhu pavange vave kuwanda mudhorobha vachiuya kumabasa nekuzoita zvinhu zvakasiyana-siyana.  Nekuda kwekusanzwisisa kuti chi chaizvo change chiri kuitika, vamwe vanhu vange vachiita zvekutiza vachiratidza kutya.  Studio7 payasvika kunzvimbo inotengeserwa zvirimwa zvakasiyana siyana, kusanganisira muriwo nemadomasi, muna Fifth Avenue, tawona mapurisa achiudza vanhu kuti vadzokere kumba.
Pagaraji remafuta riri muna Joshua Mqabuko Nkomo Street taona masoja achiudza vanhu vange vaine motokari dzavo mumutsetse wekuda kutenga mafuta emotokari kuti vadzokere kumba.  Mumigwagwa inopinda mudhorobha pange paine maroad-block vanhu vachidzorerwa kumba.
Mumwe mugari uyo angozvidoma nezita rekuti Mashingaidze audza Studio7 kuti adzorerwa kumba pane imwe yemaroad-block aya asi haana kuudzwa chikonzero chekuti izvi zviri kuitirwei.  Mumwezve mugari wemuBulawayo, VaMoses Kumbweya, avo vane bhizimisi rekutenegsa muriwo nezvimwe zvirimwa, vati vashamisikawo vave kungoudzwa kunzi vadzokere kumba.
VaKumbweya vati mapurisa nemasoja anofanirwa kuita basa rawo nenzira inochengetedza veruzhinji kwete kuita zvinhu zvinoita kuti vanhu vatsamwe.
Mutauriri wemapurisa, Assistant Commissioner Paul Nyathi, vati vange vasingakwanise kutaura nesu sezvo vange vari parwendo, vatiwo vane musangano wavari kuita uchapera mumaminetsi makumi mapfumbamwe.
Studio7 haina kuzokwanisa kuvabata sezvo tange tava kuenda pamhepo apo musangano wavo wanga uchiri kuenderera mberi.  Mune imwewo nyaya meya weguta reBulawayo, VaSolomon Mguni, vaudza Studio 7 parunhare kuti vakuru vakuru vekanzuru nechikamu cheCivil Protection Unit mudunhu reBulawayo vaenda kunoita ongororo kunzvimbo yeLuveve senzira yekuedza kugadzirisa dambudziko rechirwere chemanyoka chiri kubata vanhu vemunzvimbo iyi.  Kusvika pari zvino vanhu vashanu vashaya nekuda kwechirwere ichi uye vanoziva zviri kuitika vanoti nekuda kwedambudziko remvura vamwe vagari vekuLuveve vange vachichera mvura kubva mumatsime ane mvura ine tsvina izvo zvinonzi zvinogona kuve zviri kukonzera hurwere.  Kanzuru yeguta reBulawayo iri kupa vagari mvura zuva rimwe chete pavhiki nekuda kwekuti mvura iri mumadhamu anopa mvura kuguta iri yave shoma.
Guta reBulawayo rinowana mvura kubva kumadhamu matanhatu asi pari zvino madhamu matatu pamatanhatu aya haachashandiswe sezvo asisina mvura.  Vakambove gurukota rezvehutano muhurumende yemubatanidzwa, uye vari nhengo yeMDC Alliance, Dr Henry Madzorera, vanoti zviri pachena kuti guta reBulawayo rine dambudziko remvura uye hurumende inofanirwa kubata nyaya iyi sedambudziko rinofanirwa kugadziriswa nekukasika.  Mwedzi wakapera, gurukota rekutongwa kwematunhu, VaJuly Moyo, vakaramba chikumbiro chekanzuru chekuti guta reBulawayo rinzi rine dambudziko rakakura rekuwanira vagari mvura yakakwana vachiti dambudziko riripo ndere kuti kanzuru haizi kukwanisa kupomba mvura yakakwana kuti ipe vagari kwete kuti mvura yacho haipo.
Masangano akazvimirira anoti rePlatform for Youth Development nerinoongorora nyaya dzesarudzo kunyanya reZimbabwe Election Support Network, ZESN, anoti vehurumende nevenhepfenyuro yeZBC vari kukundikana kupa vanhu dzidziso yehutachiona hwe coronavirus uhwo hunokonzera chirwere cheCovid-19, mumitauro yakasiyana siyana sezvinodiwa nebumbiro remitemo yenyika.
ZBC nemakurukota ehurumende ane chitsama vakatomboendeswa kumatare nemasangano anomirira vakaremera ikavimbisa kugadzirisa zvimwe zvichemo asi ichiti haina mari yekuita zvimwe zvirongwa.
Mumashoko kuvatori venhau, ZESN yati hapana mashoko akakwa ekushambadzira nezvechirwere ichi akakwana kubva kuhurumende, masangano akazvimirira uye makereke.
ZESN yatiwo vakaremara havasi kupihwa kodzero yekuwana mashoko sezviri mubumbiro remitemo yenyika.
Mukuru wePlatform for Youth Development, VaClaris Madhuku, vanoti vari kuitisa dzidziso iyi kumaruwa sezvo vanhu vakawanda vasina ruzivo rwezvedambudziko re coronavirus iyo yapfugamisa pasi rose.
Hatina kukwanisa kunzwa kubva kumunyori mubazi rezvekuburitswa kwemashoko, VaNick Mangwana, sezvo vange vasiri kudaira nharembosha yavo.
Mushure mekunge vanhu vanomwe vabatawa nechirwere checoronavirus munyika uye mumwe chete achibva ashaya neMuvhuro svondo rapera vanhu kutanga mangwana vanenge vomanikidzwa kugara mumba kana vasina basa rakakosha ravari kuita.
Pasi rose vanhu vanodarika zviuru makumi matatu vashaya nekuda kwechirwere ichi chakatangira kuChina chichibva chapararia nyika yose.
Gurukota rinoona nezvekuburitswa kwemashoko Amai Monica Mutsvangwa vaudza vatori venhau kuti i masoja achange ari mumugwagwa kuona kuti vanhu vatevera zviri kukurudzirwa nehurumende.
Amai Mutsvangwa vange vari muChinhoyi vachisangana nehutumgamiri hwebazi riri kuona nezvechirwere checoronavirus mudunhu reMashonaland West. Vatiwo vose vacharamba kutevera mutemo wekugara mumba uye wekuungana vacharangwa nemasoja.
Amai Mutsvangwa vayambirawo vedzisvondo kuti vatevedzere mutemo wekusaungana nguva yehoridhe reEaster nekuti vakatadza kuita izvi vachazvionera pamhuno sefodya.
Asi vati vatori venhau vanofanirwa kuita basa ravo semazuva ose zvisinei nekuti havana zvitupa zvekushanda zvegore rino kana kuti accreditation cards.
Vachitaura pamusangano mumwechetewo mukuru mubazi rezvehutano mudunhu reMashonaland West Dr Wensilus Nyamayaro vati marori anotakura zvinhu achipfuura nemunyika anofanirwa kuongororwa kuti haasi kutakura vanhuwo zvavo.
Amai Mutsvangwa vazivisawo vanhu kuti vakarwara vari mudzimba vanofanirwa kuridza runhare panhamba dzinoti 2019 kuti vawane rubatsiro.
Asi mutauriri webato guru rinopikisa reMDC VaDaniel Molokele vati mauto anofanira kudzidziswa kushanda nevanhu kuti vasazopomerwe mhosva dzekutyora kodzero dzevanhu sezvinomboitika vakanzi vaende konochengetedza runyararo.
Mashoko aya atsinhirwa negweta rinorwira kodzero dzevanhu VaDewa Mavhinga vanova mukuru wesangano reHuman Rights Watch kuchemhembe kweAfrica vatiwo .
Zvichakadaro, zviteshi zvemabhazi munyika yose zvaswera zvakazara vanhu vachiyedza kuenda kumisha yavo.
Pamisika yeMbare neMbudzi pange pakazara vanhu zvakanyanya. Asi vakawanda vakundikana kuenda kumusha sezvo michovha yange iri mishoma kana kuti yange yodhura zvakanyanya. Mabhazi eZupco ange achimhanyirwa nevazhinji ange achikundikana kutakura munhu wose.
Aimbotambira Caps United, Charles Manjera, anoti VaChiyangwa havakodzeri kutungamira Cosafa sezvo vakonzera nyonga nyonga munhabvu munyika.
Veruzhinhi vari kushamisika nekusarudzwa kwemutungamiri weZimbabwe Football Association, VaPhillip Chiyangwa, semutungamiri wesangano renhabvu rekuchamhembe kweAfrica, reCOSAFA.
VaChiyangwa vakasarudzwa pachinzvimbo chakakosha ichi mushure mekushaya munhu wekukwikwidza naye apo VaDanny Jordan vekuSouth Africa vakabuda musarudzo isati yatanga uyezve vaive pachigaro ichi, VaSuketu Patel vekuMauritius, vakati pavo paive pakwana mushure mekutungamira sangano iri kwemakore gumi.
Muongorori wemutambo wenhabvu, VaFarai Kambamura, vanoti VaChiyangwa vaifanira kuve vasina kukwikwidza pachigaro cheCosafa ichi sezvo vari kutadza kugadzirisa matambudziko makukutu ari munhabvu yemuZimbabwe.
Sangano rinotungamirwa naVaChiyangwa reZifa riri kupomerwa mhosva dzakawanda kusanganisira kusabata zvakanaka chikwata chevanhukadzi chemaMighty Warriors pamwe nekukonzera nyonga nyonga nenyaya yekubuda pamwe nekupinda kwezvikwata muPremier Soccer League.
Muteveri wechikwata cheCaps United, VaShingirai Miti, vanoti VaChiyangwa vaive vasingafanire kuve vakasarudzwa kutungamira sangano guru iri sezvo vakundikana kugadzirisa zvemunyika mavo.
Kunyange hazvo vakashamisika nekusarudzwa kwaVa Chiyangwa kutungamira Cosafa, nhengo yeZimbabwe Warriors Fan Club, VaWellington Masocha, vanoti vave kutarisira VaChiyangwa kushandisa chigaro chavo chitsva kutsvagira nhabvu yemunyika mari.
VaChiyangwa vachange vachitungamira Cosafa kwemakore mana anotevera.
Basa guru ravatarisana naro nderekuedza kuchengetedza makambani anoisa mari musangano iri ayo akasiiwa atsvagwa naVaPatel.
Zvakamira zvakadai, murairidzi wemaWarriors, Kalisto Pasuwa, asvitsa kune veZifa vatambi makumi matatu nemumwe chete avo ari kutarisira kuenda navo kuma 2016 Africa Cup of Nations.
Vatambi ava vachadamburwa kusvika pa makumi maviri nevatatu avo murairidzi uyu achatakura kuenda navo kuGabon uko Zimbabwe ichasangana neAlgeria, Senegal pamwe neTunisia.
Vatambi vakatamba mumitambo yemunzira yekuenda kuGabon vakaita sa Knowledge Musona, Khama Billiart, Willard Katsande, Costa Nhamoinesu, Nyasha Mushekwi, Tendai Ndoro, Danny Phiri, Tatenda Mukuruva, Onismo Bhasera, Marvelous Nakamba, Cuthbert Malajila, Hardlife Zvirekwi na Mathew Rusike vari muchikwata chadomwa ichi.
Vatambi vatsva avo Pasuwa ari kuda kuongorora vanosanganisira Oscar Machapa, Liberty Chakoroma,Talent Chawapihwa, Bruce Kangwa, na Tinotenda Kadewere uyo anotamba kuSweden.
Vatambi ava vanofanira kudzikiswa kusvika pamakumi maviri nevatatu musi wa 30 Zvita usati wasvika.
Vaimbova nhengo yeGlen View mudare reparamende mubato rinopikisa reMovement for Democratic Change VaPaul Madzore vanoti vari kuburitsa dambarefu ravo idzva nemusi weMugovera kuBulawayo pamusamungano webato ravo.
Nziyo dzakawanda dzaVaMadzore dziri kufarirwa zvakanyanya nevatsigiri vebato iri pose panenge pachiitwa misangano.
VaMadzore vaudza Studio 7 kuti dambarefu iri rinonzi “Tiberekei Tifambe”. Iri idambarefu regumi nerimwe kubva zvavakatanga kuimba nziyo dzezvematongerwo enyika nechitendero.
Bazi rezvehutano rakazivisa nezuro kuti vanhu vakanga vabatwa nechirwere che Covid-19 munyika vaive vasvika pazviuru zvina nemazana masere negumi nevasere, kana kuti 4 818.
Vanhu vafa nechirwere cheCovid-19 munyika yose vachiri zana nevana kana kuti 104, uye vapona vasvika kuchiuru nemazana mashanu nemakumi mana nevana, kana kuti 1 544.
Vanhu vanoita makumi manomwe, kana kuti 70, ndivo vakawanikwa vaine chirwere ichi pavanhu chiuru nemazana manomwe nemakumi mapfumbamwe nevashanu, kana kuti 1 795 vakavhenekwa pachishandiswa nzira ye Polymerase Chain Reaction kana kuti PCR.
Vanhu vose vakawanikwa vaine chirwere ichi ndevaya vagara vari munyika vasina nhoroondo yekubuda kunze. Nhepfenyuro yeZBC yakazivisawo nezuro kuburikidza nedandemutande reTwitter kuti vashandi vayo makumi matatau vakabatwa ne Covid-19. Studio7 haina kukwanisa kunzwa divi reZBC pamusoro pevanhu vakabatwa neCovid-19 ava.
Imwe nyanzvi munyaya dzezvehutano vari chiremba, Doctor Gilson Mandigo, vanoti vari kuona kuti pave nemusiyano mukuru pahuwandu hwevanhu vave kubatwa nekushaya nechirwere ichi, zvichienzaniswa nepakatanga chirwere ichi kuwanikwa munyika sezvo vanhu vave kuwanikwa vaine chirwere ichi vari vanhu vagara vari munyika, kwete vari kubva kunze kwenyika.
Doctor Mandigo vanoti zvinoratidza kuti vanhu vanofanirwa kusimbisa nyaya dzekudzivirira kupararira kwechirwere ichi.
Gwaro rakaburitswa neWorld Food Program, WFP, rinoti hurumende yeZimbabwe iyo yainge yavimbisa kubatsira vanhu vayo mamiriyoni matatu nechikafu yave kukundikana kuita izvi, zvopa kuti sangano iri ritakurezve mutoro wekutsvagira vanhu ava zvekudya.
Zimbabwe yakatarisana nenzara inotyisa inonzi neUnited Nations yakakonzerwawo nekuzvisikira moto muziso pane dzimwe nguva. Vanhu vanosvika mamiriyoni masere vakatarisna nenzara munyika yose.
Asi gurukota rezvekushanyirwa kwenyika, VaMangaliso Ndlovu, vakaudza nhepfenyuro yeBBC kuti vamwe vanhu vari kuita zvegudziramukanwa panyaya yechikafu.
Vanhu vari kupihwa mafuta ekubikisa, bhinzi nezvimwe zvinovaka muviri. Kekutanga munhoroondo yayo, WFP yave kumanikidzwawo kupa vanhu vemumadhorobha chikafu.
Madhorobha anonzi akatatisana nenzara inotyisa anosangansira Norton, Epworth, Plumtree, Marondera, Chinhoyi nemamwe.
Vanomirira Goromonzi West mudare reparamende vari mutevedzeri wegurukota rezvekuburitswa kwemashoko VaEnergy Mutodi vanoti munzvimbo mavo nzara yapfunya chisero.
Mumiriri weMarondera Central mudare reparamende, VaCaston Matewu, vanoti zvinhu munharaunda mavo hazvina kumira zvakanaka.
Dhora remuZimbabwe riri kuramba richishaya simba zvinotyisa richienzaniswa nerekuAmerica kunyangwe hazvo makambani akawanda anoda mari yekunze akavhara kana kuti ari kushanda pazvikamu zvishoma izvo zvopa kuti kurudziro yehurumende yekuti mitengo yezvinhu ideredzwe kusvika payaiva musi wa25 Kurume ive zviroto.
Hurumende inoti yakatara kuti dhora rekuAmerica ritengwe nemadhora makumi maviri nemashau emunyika asi pamukoto panotenga vakawanda dhora rekuAmerica rave kutengwa nemari inodarika madhora makumi mana nemasere emunyika.
Hurongwa hwehuruumende hwekuti vemabhizimisi vaderedze mitengo hwabva hwaita zozorizozo mutsindo wejongwe unonzwikwa neari paduri sezvo kwangove kurova bembera pasina chinobuda. Nyanzvi munyaya dzezvehupfumi Muzvinafundo Gift Mugano vanoti zvingatove nyore ngamera kupinda muburi retsingano pane kuti mitengo idzike.
Asi gurukota rinoona nezvemaindustry Doctor Sekai Nzenza vanoti hongu dhora riri kudonha asi hurumende haina kuita fungira mumoyo rwendo rwembwa panyaya iyi sezvo yakagara pasi nevemabhizimisi vakabuda nechisungo chimwe chete.
Mashoko aya atsinhirwa nemutungamiri weConfederation of Zimbabwe Retailers VaDenford Mutashu avo vanoti havo vazviona kuti na’i kwadzo ndedzemucheche dzomukuru dzinoreva kudya vachiti vamwe vemabhizimisi munyika vajaira kuona veruzhinji vachinonga svosve nemuromo.
Mutungamiri wesangano revashandirwi reEmployers Confederation of Zimbabwe kana kuti EMCOZ Dr Israel Murefu vanoti ivo havana havo kukokwa panhaurirano idzi. Asi vanoti kunyangwe havo vasinei nemuchato wedhongi nebere, zvinhu zvakaoma kudzikisa mitengo parizvino.
Vakawanda munyika vanoti vave kutadza kudya sezvo voita sekunge mombe dzakaiswa zvikandira pamuromo kuti dzisadye zvirimwa. Kubva zvanzi vanhu vagare mudzimba, mitengo yabva yakwira kurudziro yehurumende kukava kurava mbudzi nedzisipo kurava nedzavamatowo. Muzvitoro zvinhu zvakazara asi kune vakanda, kugara kwachura mumvura handi kunwa. Vataura neStudio 7 vanoti idambudziko rehope kurota kwawakarambwa.
Uye zvave kuitwa nehurumende ishungu dzemutana waswera padare kuramba mhandire seane meno.
NeMuvhuro, Delta Corporation yakawedzera mutengo wedoro nezvikamu makumi manomwe kubva muzana.
Mune zvimwe zvitoro makirogiramu maviri eshuga ave kutengeswa nezana remadhora kubva pamadhora matanhatu nemanomwe. Makirogiramu maviri emupunga ainge achiita madhora makumi matanhatu ave kuita zana remadhora nemakumi mana. Marita maviri emafuta ekubikisa ave kutengwa nazana remadhora nemasendi makumi masere mune zvimwe zvitoro.
Vakawanda munyika vataura neStudio 7 vati havo zuva igore rinodoka rava marevo mavi namavuya, sezvo dima richishura chayedza. Vanoti kupera kwechirwere checoronavirus kuchapa kuti vawanewo chekubata sezvo vanenge vodzokera kumabasa nekuti kuda kutarisira kuti mitengo ichadzika kuchengetesa bere chitunha.
Komiti yeparamende inoona nezvekutongwa kwematunhu, iyo inotungamirwa naChief Ngungumbane, yakasangana nemakanzura pamwe nevakuru vakuru vekanzuru muBulawayo neMuvhuro, kuti inzwisise nezvedambudziko remvura ranetsa muguta reBulawayo.  Nekuda kwekushomeka kwemvura kanzuru iri kukwanisa kupa vagari mvura kamwe chete pasvondo, uye pane vanhu gumi nevatatu vafa kusvika pari zvino nekuda kwechirwere chemudumbu.  Kanzuru inoti inoda mari inosvika mamiriyoni makumi manomwe nemanomwe emadhora ekuAmerica kuti igadzirise dambudziko remvura. Asi bazi rekutongwa kwematunhu rinoti panodiwa mamiriyoni masere chete emadhora ekuAmerica.  Vachipindura mubvunzo wekuti sei pane musiyano wakadai, vakuru vekanzuru vakaudza komiti iyi kuti mari inodiwa ndeyehurongwa hunogona kugadzirisa dambudziko remvura kwenguva refu, kwete zvekungogadzirisa kwechinguva chidiki.  Imwe nhengo yekomiti iyi, VaBramwell Bushu, vanove mumiriri weShamva South mudare reparamende, vakaudza Studio 7 kuti komiti yavo yakaona zvakakosha kuita musangano uyu, mushure mekunge vasangana negurukota rezvekutongwa kwematunhu, VaJuly Moyo, munguva pfupi yapfuura, kuti vanzwe zviri kuitwa nehurumende pamusoro pedambudziko riri muBulawayo.
VaBushu vakati dambudziko rekushaikwa kwemvura rinofanirwa kugadziriswa nekukasika.  Mukuru wezvehutano mukanzuru yeguta reBulawayo, Dr Edwin Sibanda, vakaudza komiti iyi kuti ongororo yavo yakaratidza kuti pane zvirwere zviviri zvemudumbu zviripo zvinoti dysentery netyphoid asi havasati vaziva kuti chii chakakonzera zvirwere izvi.  Zvinofungidzirwa kuti pane kusangana kwemvura ine tsvina neyakachena nekuda kwekudhuuka kwemapaipi kunyanya mumusha weLuveve umo muri kunyanya kutekeshera chirwere ichi.  Meya weguta reBulawayo, VaSolomon Mguni, vakaudza Studio7 kuti kanzuru yakatanga chirongwa chekubvisa mapaipi anofambisa mvura esimbi vachitanga nemumusha wemuLuveve asi izvi zvichaitwawo muguta rose.  Nezuro mangwanani meya nemamwe makanzura vakange vashanyira musha weLuveve kuti vaone basa riri kuitwa uye kushanyira mhuri dzevamwe vakafa nechirwere chemudumbu.
Kanzuru yakatora danho rekuti vanhu vose vari kurwara nemudumbu varapwe pachena.  Munyori mukuru werimwe remasangano anomoririra vagari, reBulawayo Residents Association, kana kuti BURA,Amai Louisa Mangisi vanoti sangano ravo rinotambira zviri kuitwa nekanzuru mukugadzirisa dambudziko remvura.  Vakambove gurukota rezvehutano muhurumnebde yemubatanidzwa, Dr Henry Madzorera, vanoti pave nenguva yakareba dambudziko rekushaikwa kwemvura muBulawayo riripo uye hurumende inofanirwa kubatsira kugadzirisa dambudziko iri pasati pave nevamwe vanhu vakawanda vanorasikirwa nehupenyu.  Kanzuru yeguta reBulawayo inowana mvura kubva kumadhamu matanhatu ari kunze kweguta asi mamwe emadhamu aya haasisina mvura.
Pakurudziro yekuti kanzura inofanirwa kuwana dzimwe nzvimbo dzingawanise gutmvura, kanzuru inoti kunze kwekuwana mvura kubva kuzvibhorani zvekuNyamandlovu Acquifer, inogona kuwanawo mvura nekuchenesa mvura ine tsvina inopinda mudhamu reKhami kuti igokwanisa kushandiswa nevagari.  Kuvepo kwedhamu reGwayi-Shangani kunogona kubatsirawo kupedza dambudziko rekushaikwa kwemvura asi kupera kuvakwa kwaro kuri kutora nguva nekuda kwekuti hurumende inogara ichichema-chema nekushaya mari.
Mutungamiri webato rinopikisa reMDC, VaNelson Chamisa vakazivisa nezuro kuti bato ravo rave kuzopinda mumigwagwa richiratidzira pamusoro pemabatirwo avakati ari kuitwa nyaya dzehupfumi hwenyika nehurumende yaVaEmmerson Mnangagwa.
VaChamisa vakataura mashoko aya pamusangano wavakaita nevatori venhau muHarare neChitatu, vakati misangano yavakaita nenhengo dzavo mumatunhu gumi emunyika yakavaratidza kuti vanhu vaneta nekuparara kwehupfumi.
Mutungamiri weMDC uyu akati vatsigiri vebato rake vave kuda kuti vapinde mumigwagwa, vachiti iyi ndiyo chete nzira yekugadzirisa nayo zvinetswa izvi.
Mushure memusangano uyu, vechidiki veMDC mudunhu reHarare vakabva vapinda mumigwagwa vachiratidzira vachikurudzira kuti VaMnangagwa vasiye basa. Varatidzira ava vakazoparadzwa nemapurisa achishandisa utsi hunokachidza.
Zvichitevera mashoko aya, pave nemaonero akasiyana pamusoro pedanho riri kukurudzirwa navatsigiri veMDC iri, vamwe vachiti pane nzira dzakawanda kwazvo dzekugadzirisa nadzo matambudziko ari munyika dzisiri kupinda mumigwagwa.
Ukuwo, vamwe vari kuti mutauro unonzwisiswa nehurumende chete ndewekuti vanhu vapinde mumigwagwa, uye izvi zvinobvumirwa mubumbiro remitemo yenyika.
Mukuru weCentre for Natural Resource Governance, VaFarai Maguwu ndemumwe wevari kukurudzira kuti vanhu varatidzire murunyararo, vachiti hapana chinobatika chati chaitwa nehurumende mukuratidza kuti ine zvairi kuita mukugadzirisa hupfumi hwenyika.
Asi izvi zvinoshoropodzwa nasachigaro vevechidiki vebato reZanu PF mudunhu reHarare, VaAlex Gakanje, avo vanotsoropodza pfungwa yaVaMaguwu yekuti vanhu varatidzire, vachiti VaMaguwu vari kufurira vanhu kuti vapinde mumigwagwa vachityora mutemo.
Asi VaMaguwu vanoti chinhu chinozivikanwa nemunhu wese kuti kubva muna 2000 nyika haina kwairi kuenda, iri kungotenderera panzvimbo imwechete nekuti hurumende iri kungoramba ichipa pfungwa dzisina zvadzinobatsira nyika nazvo.
VaGakanje vanoti mhirizhonga iri kukurudzirwa neMDC iyi inotora hupenyu hwevanhu vanenge vaiswa pamhene nemaitiro akadai.
VaStanley Takaona vesangano re Zimbabwe HIV/AIDS Activist Union Community Trust, avo vanoraramawo neHIV, vanoti mapiritsi anorwadza zvikuru akanwiwa pasina chikafu.
Vanorarama neHIV/AIDS vari pamapiritsi emaAnti Retro Viral Drugs, ARVs, vanoti vari kukumbira kuhurumende nemasangano akazvimirira kuti vavawanire chikafu chakakwana sezvo mishonga yavari kunwa ichida kunwiwa nemunhu anenge adya chikafu chakakodzera.
Muzvare Eulidis Mapuranga vave nemakore mashanu vachirarama neHIV/AIDS, uye vari kunwa ma ARVs.
Muzvare Mapuranga vanorarama nekutenga zvinhu muHarare vachinochinjanisa nezvirimwa kana kutengesa nemari kumaruwa akatenderedza guta reHarare.
Asi vanoti bhizimusi ravo harisi kuchafamba semazuva ese gore rino nekuda kwenzara.
Vanoti izvi zvave kukanganisa hutano hwavo sezvo vasingachawani zvekudya zvakakwana zvinovaka muviri.
Muzvare Mapuranga vanoti mapiritsi avanomwa anoda chikafu chakakwana, asi nekuda kwenzara yegore rino, vanogona kuzotadza kuramba vachinwa mapiritsi aya.
Izvi zvatsigirwa naVa Itai Chizema avo vatiwo dai hurumende nemasangno anobatsirawo nechikafu vatarisawo vari kurarama neHIV/AIDS voiswa pazvikamu zvinoda rubatsiro nechimbi-chimbi.
Vanoti nenzara yakatarisana nenyika, vamwe vari kurarama nehutachiona vanogona kusazonwa mapiritsi aya kana kutourawa nawo nenyaya yekushaya zvekudya.
VaTakaona, avo vave pamapiritsi anonzi "Second Line Drugs" vanoti kunwa mapiritsi aya pasina chikafu zvine njodzi huru.
VaTakaona vanoti mapiritsi aya achangotanga kupiwa pachena, masangano akazvimirira aimbopawo vanorarama neHIV/AIDS zvinobatsira kuvaka muviri. Vanoti dai masangano aya akatanga zvakare kubatsira avo vari kushaya chikafu chakakwana.
Imwezve nyanzvi munyaya dzezveutano, kusanganisira HIV/Aids, Muzvare Muchaneta Mukamuri, vano ichokwadi kuti mapiritsi mazhinji anoda kunwiwa nemunhu anenge adya chikafu kuitira kuti anyatsoshanda zvakanaka nekusavhiringa hutano hwemunhu.
Studio7 haina kukwanisa kunzwa kuhurumende kana kumasangano akazvimirira kuti vachaita seyi nechikumbiro chiri kubva kuvanhu vanorarama neHIV/AIDS.
Zimbabwe ndeimwe yenyika dziri kuchamhembe kweAfrica dzakatarisana nenzara inotyisa nekuda kwekusanaya zvakanaka kwemvura pamwe nekutadza kuronga kwehurumende munyaya dzehupfumi.
Sangano reUNAIDS rinoti Zimbabwe ine vanhu vanosvika miroyoni imwe chete mazana matanhatu ezviuru vari kurarama neHIV/AIDS.
Vanorarama neHIV/AIDS vanoti kunyange hazvo Zimbabwe yanga yaedza kuona kuti vaenda pamishonga, budiriro iyi inogona kudzoswa shure sezvo vanhu vakawanda vasina chikafu.
Chikwata chenhabvu chenhengo dzeparamende, cheParliament Warriors, chakundwa 5-2 nechikwata chevashandi veparamende, che Parliament FC, pamutambo watambirwa kuBelvedere Teachers College neChitatu masikati.
Parliament Warriors yashandisa mutambo uyu segadziriro yemutambo wayo neSvondo nechikwata chevakuru vezvemabhizinesi munyika.
Mutambo uyu uchashandiswa semutambo wekuvaraidza vanhu vakamirira mutambo mukuru pakati peZimbabwe Warriors ne Guinea mumakwikwi ekuenda ku 2014 World Cup ku Brazil.
Parliament Warriors ine chinangwa chekuratidza nyika kubatana kwakaita nhengo dzeparamende, izvo zviri kukurudzirwa veruzhinji kuita, kuitira kuti munyika musave nemhirizhonga.
Nhengo yeparamende inomirira Masvingo Central, uye iri nhengo yekomiti yeparamende inoona nezvemitambo, VaJeffreyson Chitando, vanoti kunyange havo vakundwa, vari kutarisira kutamba zvakanaka pamutambo wemusi weSvondo.
Murairidzi wemaWarriors Sunday Chidzambwa nezuro akaadoma chikwata chichaenda kunotamba neCongo Brazzavile nemusi weSvondo mumakwikwi eGroup G mumukombe weAfrica Nations Cup achatambirwa kuCameroon gore rinouya. Vatambi gumi nevasere vakadomwa vanoti:
Vepagedhi
Vekumashure Divine Lunga
Vepakati
Vekumberi Evans Rusike
Dzimwe nyika dziri muGroup G neZimbabwe iDRC neLiberia. Nyika mbiri dzinenge dziri pamusoro ndidzo dzichaenda kumakwikwi aya gore rinouya.
Shasha yemumhanzi wesungura Alick Macheso aratidza kuti haasi zuru rakapinda nyoka sezvange zvofungidzirwa nevamwe vange voti ainge oneswa chitsvuku nevakomana vechidiki veZimdanceHall.
Izvi zvinotevera kubuditsa kwaaita dambarefu rake Tsoka Dzerwendo iro rinonzi nevamwe vanoongorora zvemumhanzi rinogona kupinda munhoroonde yekuva dambarefu rakatengwa kudarika mamwe ose muZimbabwe. Zvinonzi muzuva rekutanga chete kwakatengeswa madambarefu zviuru zana.
Vamwe vanoti Tsoka Dzerwendo rave munzira yekudarika Simbaradzo rimwe dambarefu raMacheso rakatengwa zvakanyanya. Simbaradzo rakatengesa marekodhi zviuru mazana matatu richidarika Maruva Enyika raLeonard Zhakata, dambarefu rainge ratengesa marekodzi zviuru zana nemakumi masere.
Vamwe vatove nedambarefu idzva raMachesu ndi VaRichmond Tera avo vanoti semaonero avo Tsoka Dzerwendo ndiro richave dambarefu regore rino.
VaTera vanoti Macheso semunhu angaachimbotaurwa kunzi apera aratidza hunyanzwi hwake mushure mekumbotizwa nevamwe vaaikwenya navo magitare.
VaTera vanoenderera mberi vachiti kugamuchirwa kwaitwa dambarefu iri muZimbabwe kuchaenderera mberi nekune dzimwe nyika idzo Macheso anomboenda kunoridza dzakaita seBritain, South Africa neBotswana.
Dambarefu iri rine nziyo nhanhatiu imwe yacho irikuita mukurumbira inonzi Kurarama Inyasha.
Imwe yacho ndiBaba iyo inove yekutanga padambarefu iri. Dzimwe dzimbo dziripo dzinoti Munyaradzi, Mude Mude, Gungwa, na Wandirangaridza.
Mumwe anoteverawo mimhanzi yaMacheso, VaMatthias Kufandirimwa vanoti vakatenga dambarefu ravo musi weMuvhuro apo rakabuditswa zvekuti varikutapirirwa. VaKufandirimwa vanoti dambarefu idzva iri rinokwana pese pese kubva kuvachairi vemakombi, michato, kumabhawa kusvika mudzimba.
Kukurudzira kuti vanhu vatenge, Macheso arikutengesa dambarefu rake nedhora rimwe chete.
Macheso akapedzisira kubuditsa dambarefu muna 2012 apo akarova Magariro.
Nyaya yekuti vanhu vainge vachiba vachitengesa mumigawaga kana kuti piracy ndiyo yaanoti yainge yamuodza moyo. Asi vamwe vakada kumboisa dambarefu idzva iri padandemutande reYout Tube asi rikazobviswa.
Rimwe sangano rinomirira varairidzi, re Zimbabwe Teachers Association (ZIMTA), rabatanawo nemamwe masangano evarairidzi pakuzivisa kuti nhengo dzaro hadzichakwanisa kuramba dzichienda kumabasa sezvo dzisisina mari dzekufambisa. Mutungamiri wesangano iri, VaRichard Gundani, vanoti nhengo dzavo dzichange dzichienda kumabasa kaviri chete pasvondo, Muvhuro neChishanu.
VaGundani vanoti danho ratorwa nesangano ravo rinotsinhira danho rakaziviswa nesangano rinomirira vashandi vehurumende, re APEX Council, rekuti vashandi vehurumende vakanga vasisakwanise kuramba vachienda kumabasa mazuva ose.
Asi mutevedzeri wegurukota rezvekuburitswa kwemashoko, VaEnergy Mutodi vakaudza Studio 7 neSvondo kuti hurumende yakasununguka kuramba ichiita hurukuro nevashandi vayo pamusoro pemihoro yavo.
Masangano anomiririra varairidzi, e Propgressive Teachers Union of Zimbabwe neAmalgamated Rural Teachers Union of Zimbabwe, ndemamwe masangano evarairidzi akatozivisa kare kuti nhengo dzawo dzakanga dzisisakwanise kuramba dzichienda kumabasa.
Zvichakadaro, sangano rinomiririra varairidzi vekumaruwa, re Amalgamated Rural Teachers Union of Zimbabwe, rinoti nhengo dzaro dzave kutangidza kuratidzira vhiki yega yega kusvika hurumende yagadzirisa zvichemo zvevarairidzi.
Mutungamiriri wesangano iri, VaObert Masaraure, vaudza Studio 7 kuti sangano ravo richatangidza kudzidzisa nekubatsira vana vechikoro pa nzvimbo dzavachazivisa asi kwete muzvikoro. Hatina kukwanisa kunzwa kubva kubazi re zvedzidzo kuti izvi zvichibvumidzwa here nemitemo yenyika.
Huwandu hwevanhu vabatwa nechirwere cheCovid-19 munyika hwakakwira neMuvhuro kusvika pamazana mashanu negumi nevaviri (512) mushure mekunge vamwe vanhu makumi maviri nevatatu (23) vawanikwa vaine chirwere ichi pavanhu mazana mashanu nemakumi matatu nevashanu (535) vakaongororwa nezuro.
Huwandu hwevanhu vapona kubva kudenda iri huchiri pamakumi matanhatu nevana (64), kuchitiwo vashaya vachiri vatanhatu kana kuti 6.
Kuwanda kwevanhu vabatwa nechirwere cheCovid-19 uku kwaita kuti bazi rezvehutano riburitse mashoko padandemutande reTwitter richiti rave kuzosimbisa nyaya yekudzidzisa veruzhinji pamusoro pechirwere ichi pachiteverwa zvisungo zvakatarwa neWorld Health Organisation.
Nyanzvi mune zvehutano dzakawanda dzagara dziri kukurudzira hurumende kuti iwedzere vanhu vari kuongororwa chirwere ichi pazuva, uye kuendesa dzidziso kumaruwa kuitira kuti veruzhinji vanzwisise nekukasika zviri kuitika kuitira kuti vasazobatwa vakavarairwa.
Johns Hopkins University Hospital yemuAmerica inoti vanhu vabatwa neCovid-19 pasi rose vadarika mamiriyoni mapfumbamwe nezana rezviuru (9.1 million), America iri iyo ine vanhu vakawandisa vanodarika mamiriyoni maviri nemazana matatu ezviuru (2.3 million) ichiteverwa neBrazil, iyo yadarikawo miriyoni nezana rezviuru (1.1 million).
Mumatunhu akawanda eAmerica chirwere ichi chinonzi chave kukwira zvakare zvichitevera kunyevenutswa kwemutemo unorambidza kufambafamba kwevanhu.
Nyanzvi mune zvehutano, Doctor Simbiso Ranga, avo vari muNorth Carolina muno muAmerica, vanoti huwandu hwevanhu vari kubatwa nechirwere ichi huri kukwira, kwete muZimbabwe chete, asi pasi rose, izvo anoti zvinofanirwa kutorerwa matanho nekukasika.
Panyaya yekukwira kwehuwandu munyika, Doctor Ranga vanoti hurumende inofanirwa kuendesa hurongwa hwekuongorora vanhu akaita sekukurudzira vanhu kupfeka mamasiki, kugeza maoko, uyewo kuchengetedza vanenge vawanikwa vaine chirwere ichi kwavo voga.
Mutevedzeri wasachigaro weMDC VaJob Sikhala vanonzi vadaidzwa kumapurisa eLaw and Order muHarare zvichitevera mashoko avanonzi vakataura kuBikita ari kunzi nevehurumende akanangana nekuda kuipidigura.
Vachitaura neStudio 7 VaSikhala vatenda kuti vadaidzwa kumapurisa nenguva dzana 9 mangwana mangwanani.
VaSikhala vanonzi vakataura mashoko aya kubikita vanzi vakati VaMnangagwa vachabviswa pachigaro sarudzo dza2023 dzisati dzasvika.
Munyori mukuru mubazi rezvekuburitswa kwemashoko VaNick Mangwana vambenge vashorawo zvikuru mashoko avati akataurwa neimwe nhengo yeMDC yavasina kuda kudoma avanoti akanangana nekuda kupidigura hurumende.
Mumashoko kuvatori venhau VaMangwana vati vanodzivirira nyika vakagadzirira kudzivirira zvakadai kuti zviitike.
Vati vanopikisa ava vanogona kunge vari kuda kutanga musindo kuti vasungwe nechinangwa chekuvhiringidza musangano pakati pegurukota rezvekudyidzana nedzimwe nyika VaSibusiso Moyo negurukota rezvekudyidzana nedzimwe nyika muBritain VaJeremy Hunt nemunyori mukuru weCommonwealth Baroness Scotland.
Vati havasi kuzodya chirauro chiri kukandwa nevanopikisa. Asi vachipindura, mutauriri webato reMDC VaDaniel Molokele vanhu vari kuda kuzorwa mafuta enguruve yavasina kudya.
Rimwe sangano revarairidzi, reProgressive Teachers’ Union of Zimbabwe, PTUZ, rinoti hurumende haisati yatora matanho ayakavimbisa ekuranga varairidzi vakapinda mukuramwa mabasa mwedzi wapera.
Boka rePublic Service Commission, rakayambira varairidzi vairamwa mabasa kuti vaizobatirwa mari dzemazuva avanenge vasina kushanda, kana kuti vaizotorerwa mazuva avo ezororo.
Mutungamiri wePTUZ, Doctor Takavafira Zhou, vanoti zvaida kuitwa nehurumende zviri kunze kwemutemo, uye havafungi kuti ichaenderera mberi nedanho iri sezvo varairidzi vakaenda pakuramwa mabasa vazivisa hurumende zviri pamutemo.
Varairidzi vari kutarisirwa kuwana ma payslip avo chero nguva svondo rino sezvo vari kutarisirwa kutambira mihoro yavo nemusi weChipiri svondo rinouya.
Studio7 haina kukwanisa kunzwa divi rePublic Service Commission kuti tinzwe divi rehurumende panyaya iyi.
Asi Doctor Zhou vanoti hurumende ikavabatira mari dzavo, varairidzi vachakwidza nyaya iyi kumatare sezvo hurumende isina masimba ekuita izvi sezvo iine davi rayo rayakarerekera pagakava riripo.
Murairidzi wechikwata cheDynamos Paolo Jorge Silva apunyuka murutsva mumutambo wake wekutanga wemitatu iyo akanzi anofanira kukunda kana kuti asiye basa.
Kudzai Nyakasaka naRoderick Mutuma vakabatsira Silva mushure mekunwisa zvibodzwa izvo zvakasiya Dynamos ichikunda Mutare City Rovers 2-1 muSakubva Stadium neSvondo
Silva, uyo akapihwa mitambo mitatu kuti akunde kana kuti asiye basa, akabuda munhandare iyi achifara zvikuru asi haasati apunyuka sezvo achiri nemitambo miviri yaanofanira kukunda sezvo ari kusangana neCaps United svondo rino pamwe neHwange mumutambo uchazotevera.
Silva akatenda vatambi vake nekushanda zvakasimba kwavakaita mukubatsira kukunda akati zvibodzwa zvatanga kuuya uyezve zvicharamba zvichiuya.
Mumwe mutsigiri wechikwata ichi, VaFanuel Langwani, vanoti Dembare yamuka kubva muhope vachiyambira zvimwe zvikwata kuti zvicharohwa zvakaipa.
Asi mumwe mutsigiri weDembare anoti kukunda Mutare City Rovers kwangouyawo zvako sezvo vanga vachida kutanga nekurova Caps United mumutambo wavo uri muRufaro Stadium nesvondo.
Kukunda kwavakaita Mutare City Rovers kwasiya Dynamos yave pachinhanho chechipfumbamwe nemapoinzi mana kubva mumitambo mitatu.
Asi chikwata chiri kubhebha moto ndeche FC Platinum icho chakunda mumitambo yavo yese mitatu iyo yavatamba pari zvino.
Izvi zvinotevera kukunda kwavakaita Chapungu 1-0 ndokuenda pamusoro petafura yeCastle Lager Premier Soccer League nemapoinzi mafumbamwe, maviri pamusoro peCaps United iyo yakarova Harare City 2-1.
Caps United yaive yakatungamirwa 1-0 ndokudzora kusvika pa 2-1 izvo zvakafadza zvikuru mumwe muteveri wechikwata cheMakepekepe ichi, VaJivas Muzondiwa.
Caps United yakenzana mapoinzi neChicken Inn iyo yakaita mangange 0-0 neHow Mine pamwechete neTriangle iyo yakadambura Border Strikers 1-0.
Gore rapera, Triangle yakapedza iri pachinhanho chechina asi mutungamiri wevatambi, Lameck Nhamo, anoti gore rino vanoda kupedza vari pamusororo soro.
Chikwata cheBulawayo City chakafamba nzendo refu chakananga kuKariba asi chikafambira zviripo mushure mekutora poindi imwe chete mumangange1-1 neZPC Kariba.
Chikwata cheZimbabwe chabuda mumakwikwi eUnder 20 World Trophy mushure mekukundwa zvekare asi ikozvino 50-22 neUruguay.
Zimbabwe yasara nemutambo mumwe chete neFiji asi uyu hausisina basa sezvo chinhanho chepamusoro chave kurwirwa pakati peUruguay neSamoa.
Munyaya dzekiriketi, zvinhu zviri kufamba zvakanaka muchikwata cheZimbabwe mumakundano ICC Twenty 20 women’s 2018 Africa World Cup qualifiers.
Chikwata chemaWomen’s Chevrons chakakunda mumitambo yavo yese mina yekutanga mushure mekurova Tanzania kaviri, Kenya, pamwe neUganda.
Makundano aya, nhasi ari pazororo asi achasimudzira hutsi zvekare muAlex pamwe nemuCountry Sports Club mangwana.
Mamiriro akaita zvinhu pari zvino ari kuratidza kuti chikwata chingangokwikwidza neZimbabwe zvine mutsindo ndeche Kenya icho chakakunda mumitambo yacho mitatu.
Chikwata chimwechete, ndicho chinoenderera mberi mumakundano aya.
Dare repamusoro-soro reSupreme Court nhasi ranzwa chikumbiro chemutungamiri weMDC, VaNelson Chamisa, chekuti mutongo wakaturwa nedare repamusoro reHigh Court wekuti kusarudzwa kwavo semutungamiri webato ravo hakuna kufambiswa zvakanaka usendekwe parutivi.
Vachisvitsa chikumbiro chavo kudare, gweta raVaChamisa, Advocate Thabani Mpofu, vati mutongo wedare reHigh Court unofanira kusendekwa parutivi vachiti harisi basa rematare kusarudzira bato rezvematongerwo enyika hutungamiri.
VaMpofu vaudza dare kuti komiti yepamusoro-soro muMDC pakati pemakongiresi yeNational Council yakatora danho rekugadza VaChamisa semutungamiri weMDC zvichitevera kufa kwavaimbova mutungamiri weMDC, VaMorgan Tsvangirai.
VaMpofu vati komiti iyi ndiyo ine masimba ekuita izvi ndokusaka zvakaitwa uye vati VaChamisa naVaElias Mudzuri vakagadzwa naVaTsvangirai sevatevedzeri kunyangwe zvazvo paiva naMuzvare Thokozani Khupe zvichiitwa VaTsvangirai vachishandisa masimba avaive nawo ari mubumbiro reMDC.
Zvataurwa naVaMpofu zvatsinhirwa nemunyori anoona nezvesarudzo muMDC yaVaChamisa, VaJacob Mafume, avo vanga vari mudare.
Gweta riri kumiririra Muzvare Khupe panyaya iyi, VaLovemore Madhuku, vaudzawo dare kuti pasi pebumbiro remitemo reMDC hazvikwanisike kuti pave nevatevedzeri vemutungamiri webato vaviri kana vatatu sezvo vachiti bumbiro iri riri pachena kuti panofanira kunge paine mutevedzeri wemutungamiri webato mumwechete.
VaMadhuku vati Muzvare Khupe ndivo vaifanira kufanobata chigaro chemutungamiri weMDC pakamirirwa kuitwa kongiresi yechimbichimbi yekutsvaga mutungamiri webato zvichitevera kufa kwakaita VaTsvangirai. VaMadhuku vaenderera mberi vachiti kudomwa kwaVaChamisa naVaMudzuri kuti vave vatevedzeri vaVaTsvangirai kwaive kunze kwemutemo.
Vaenderera mberi kudaidzirwa kwaitwa musangano weNational Council wakagadza VaChamisa semutungamiri webato kwaiva kunze kwemutemo sezvo vachiti bumbiro reMDC riri pachena kuti misangano yechimbichimbi yekomiti iyi inokwanisa kushevedzerwa nemutungamiri webato chete kana mutevedzeri wake.
Zvichakadai, dare reSupreme Court iro range riine vatongi vatatu vanoti VaPaddington Garwe, Amai Antonia Guvava naVaBharat Patel, rati richazotura mutongo waro muzuva rarisina kutara.
Nyaya iyi isati yapinda mudare, mapurisa anorwisa mhirizhonga ayo anga akapakatira zvombo arambidza vatsigiri veMDC vanga vauya kuzonzwa nyaya iyi kupinda mudare ndokuvadzinga pamatare apa izvo zvashorwa nemumwe wevatevedzeri vaVaChamisa, Amai Lynette Karenyi Kore.
Nyaya iyi yakaunzwa kumatare neimwe nhengo yeMDC yekuGokwe, VaElias Mashavira, avo vaiti VaChamisa havana kusarudzwa kuti vatungamire bato zviri pachena izvo zvakatambirwa nedare High Court. Asi VaChamisa vakazokwidza nyaya iyi kudare reSuupreme Court vachiti mutongo wedare reHigh Court unofanira kusendekwa parutivi.
Vanhu vakawanda muBulawayo nemunyika mose vanoti vari kutambira nekukatyamara kukuru kushaya kwemumwe wevechidiki vebato reZanu PF, VaMagura Charumbira.
VaCharumbira vashaya neMuvhuro mangwanani mutsaona yemotokari pedyo ndedhorobha reNorton vachibva kuBulawayo vachienda kuHarare.
Mutungamiri weboka revechidiki mudunhu reBulawayo, VaKhumbulani Mpofu, vaudza Studio 7 parunhare kuti hurongwa hwekuvigwa kwaVaCharumbira hausati hwavepo sezvo veboka ravo vachiri kutaura nevemhuri pamwe nevakuru vebato reZanu PF.
Mutevedzeri wemutauriri webato reMDC T, Muzvare Thabitha Khumalo, vati bato ravo rine hurombo kumhuri yekwaCharumbira pamwe nekubato reZanu PF nekushaya kwaVaCharumbira.
VaCharumbira, avo vaive nhengo yekomiti yevechidiki muZanu PF muBulawayo, vaizivikanwa nenyaya dzemhirizhonga kusanganisira kusvoveredza kwavakaita mudzimai wevaimbove mutungamiri wenyika, Amai Grace Mugabe, pamusangano wakaitwa muWhite City Stadium muna Mbudzi gore rakapera.
Mukuru wekomiti yezvekuburitswa kwemashoko mubato reNational People’s Party, VaMethuseli Moyo, vati chinhu chinorwadza kurasikirwa nehupenyu kunyanya hwemunhu wechidiki. Asi vati VaCharumbira vange vave nehunhu hwange hwave kushorwa nevakawanda.
Svondo rakapera VaCharumbira vanonzi vakarova vamwe vevanhu vakaratidzira pamusangano wechechi wakapindwa naVaMnangagwa muBulawayo.
Mutauriri webato reZAPU, VaIphithule Maphosa, vati mutsika dzeChivanhu hapana panopemberwa kana munhu ashaya.
Asi vati mufi ange ane maitiro anokanganisa kugarisana zvakanaka kwevanhu.
VaMaphosa vakurudzira vanhu vose munyika, kunyanya vechidiki kuti vasiyane nenyaya yekushandisa mhirizhonga senzira yekuwana zvido zvavo munyaya dzematongerwo enyika.
Sangano rinomirira vashandi rerezctu riri kushora zvikuru hurumende nemari yayatara kuti itambirwe nevashandi vemudzimba nevanoshanda mumagadheni.
Vashandi ava vanzi vatambiriswe mari iri pasi pemadhora emunyika zana nemakumi matanhatu nemasere kana kana kuti madhora matanhatu ekuAmerica.
Hatina kukwanisa kubata gurukota rezvevashndi muzvinafundo Paul Mavima kunyangwe tange tavatumira mibvunzo tichida kunzwa divi ravo.
Mutungamiri wesangano rinomirira vashandi VaPeter Mutasa vanoti vashandi ava vari kutambiriswa mutero wembwa.
Mumusha weHighlanders mune kuchema kukuru zvichitevera kukwaturwa kwakaitwa chikwata ichi neSvondo.
Kuuya kwemurairidzi mutsva, Mark Mathe, achitsiva Kelvin Kaindu uyo akasiiswa basa neHighlanders, hakuna kuunza shanduko mumusha weHighlanders mushure mekunge chikwata ichi chadamburwa zvinonyadzisa 4-0 neCaps United muNational Sports Stadium neSvondo.
Kaindu akasiiswa basa mushure mekukundikana kwechikwata ichi mumitambo yakawanda zvikazowedzerwa nekurohwa kwakaitwa chikwata ichi 3-1 neZPC Kariba.
Asi zviri kuratidza kuti hapana chati chanyanyoshanduka sezvo kurohwa ne Caps United uku kwasiya Highlanders yadzikira kusvika pachinhanho chechina mushure mekunge mekumbotungamira makwikwi aya pane imwe nguva.
Kwasara mitambo mishanu. Highlanders ine mapoinzi makumi matatu nemapfumbamwe, gumi pasi pechikwata chiri kutungamira cheDynamos.
Bosso yakasiiwa zvekare neZPC Kariba iyo ine mapoinzi makumi mana nemanomwe pamwe neCaps United iyo ine mapoinzi makumi mana nemashanu.
Kunyange hazvo kudamburwa neCaps United uku kwaunza mibvunzo mikukutu mumusha weHighlanders, Mathe anoti mazuva akanaka ari pedyo achiti iye Highlanders ichine mukana wekutora mukombe we Premier Soccer League.
Zvikwata zvina zvichapedza zviri pamusoro soro zvichatamba mumakwikwi eMbada Diamonds Cup. Asi Highlanders ingangotadza kupinda mumakundano aya sezvo yakangosiya zvikwata zviri kuitevera zveFC Platinum neChicken Inn nepoindi imwe chete chete.
Asi panguva iyo veHighlanders vari kuchema, ve Caps United vari kufara nekukunda kwavo uyezve nepachinzvimbo chavave pari zvino. Murairidzi wavo, Taurai Mangwiro, anoti ari kufara zvikuru.
Tichitarisa zvikwata zviri pasi pasi, chikwata cheChiredzi chananga muDivision One pamwe chete necheBantu Rovers.
Asi zvimwe zvikwata zviviri zvichabatana nazvo zvichiri kure nekuzivikanwa. Shabanie yakazvirerutsira mushure mekurova Chapungu 1-0.
Mumwe mutsigiri wechikwata ichi, Muzvare Marjory Murungweni, vanoti vapunyuka mushure mekukunda Chapungu.
Asi Black Rhinos, iyo ine mapoinzi makumi maviri nematanhatu pamwe neTriangle, iyo ine mapoinzi makumi maviri nemanomwe, dzichine rwendo rurefu.
Chikwata chema Mighty Warriors chiri pamutambara kede nemafaro panguva iyo mutevedzeri wemurairidzi weDynamos, Gift Muzadzi, akamira panguva yakaoma.
Kusati kwapera gore maMighty Warriors abudirira kuenda kuma 2016 Rio Olympic Games, chikwata chenhabvu yevanhukadzi ichi chawedzera imwe peji munhoroondo yekubudira kwavo mushure mekorova Zambia 3-2 nezuro ndokubudirira kuenda kuma 2016 Africa Women’s Championships.
Chikwata ichi chabatana nezvimwe zvikwata zvenhabvu zvevanhukadzi gumi nezvishanu izvo zvichange zviri kumakundano akakosha eAfrica Women’s Championships aya kuCameroon kubva musi wa 19 Mbudzi kusvika 3 Zvita mushure mekukunda Zambia 4-2 mumitambo miviri.
Mutungamiri weZimbabwe Football Association, VaPhillip Chiyangwa, vavimbisa kuitira vatambi ava mabiko uyezve nekuvatenda zvine mutsindo mukusimudzira mureza weZimbabwe.
Asi panguva iyo maMighty Warriors ari kupemebrera apo vari munzira kudzoka kubva kuZambia, mumusha weDynamos mune mheremhere mushure mekunge vatsigiri vechikwata ichi vakamuka chibhenenga mukupera kwesvondo vachishevedzera kuti mutevedzeri wemurairidzi wavo, Gift Muzadzi, assiiswe basa.
Vatsigiri ava vari kupomera Muzadzi mhosva yekufurira vatambi veDembare kuti vasatambe nemhazvo kuitira kuti vadzingise Paolo Jorge Silva basa uyo akatorwa kuPorugal kuti arariridze chikwata chine mukurumbira ichi.
Muzadzi naSilva havawirirane zvachose zvekuti vakambobatana batana kaviri apo chikwata ichi chaigadzirira mitambo asi vanotevera chikwata ichi vaiimba vachiti pamberi naSilva.
Izvi zvakaitika mushure mekunge Dynamos yaita mangange 0-0 neTriangle mumutambo veruzhinji vanofunga kuti Dynamos yaifanira kuve yakakunda asi vatambi vavo vaive vasingatambe nemoyo wese sekutaura kwaVa Colin Dhivhala Panyamba
Zvakamira zvakadai, murairidzi weTriangle, David Mandigora, uyo akadzingwa basa neDynamos mwaka wapera, ari kufara nematambiro akaita chikwata chake achiti iye kunyange vaida mapoinzi matatu, poindi imwechete kunze kwemusha yakakosha.
Maperero akaita mutambo uyu asiya Dynamos iine poindi imwe chete mumitambo miviri Triangle yacho iine mapoinzi mana mumitambo miviri zvekare.
Asi Dynamos yacho iri kusaririra sezvo zvimwe zvikwata zviri kutora mapoinzi zvichienda sezvakaitwa nechikwata cheChicken Inn icho chakarova Boarder Strikers 1-0 ndokuenda pamusoro peCastle Lager Premier Soccer League table.
Chibodzwa chakanwiswa naDivine Lunga chasiya maGame Cocks ave nemapoinzi matanhatu mumitambo miviri uyezve pamusoro peFC Platinum nezvibodzwa iyo ine mapoinzi matanhatu zvekare mushure mekurova Highlanders 2-1.
Kunyange hazvo Highlanders yakaedza kudzoka mumutambo nechibodzwa chakabva kuna Rahman Kutsanzira mapoinzi aive aenda nePlatinum mushure mekunge Walter Musona naObey Chirwa vakarova mambure mutambo uchangotanga.
Zvakamira zvakadai, Caps United yakatadza kunouya nemapoinzi matatu apo yakanoita mangange 1-1 neNgezi Platinum Stars izvi zvichiuya zura rimwe chete mushure mekunge How Mine yaive yarova ZPC Kariba.
Tsholotsho Pirates yakarova Bulawayo City 1-0 pamutambo wezvikwata zvinotambira muBulawayo panguva imwe cheteyo Chapungu yakadamburawo Hwange 2-0.
Zvimwe zvikwata zvisati zvapinda munhandare, Harare City yaive yaraksaha Mutare City 4-2 neChishanu.
Mutare City yacho, pamwe neHwange ndidzo dziri pasi pasi pehurongwa hweCastle Lager Premier Soccer League vasina kana poindi imwe chete mumitambo miviri.
Hurumende yatanga kuita nhaurirano nevemabhizimisi ichizeya nyaya yekudzora dhora remunyika kana kuti Zimbabwe dollar.
Izvi zviri nemapazi anoona nezvehupfumi, mapazi ose ane chekuita nemafambisirwo ezvehupfumi, kusanganisira remigohi nerekutengeserana, pamwe nebhanga guru renyika, reReserve Bank of Zimbabwe
Asi nyaya iyi yakonzeresa mutauro wakanyanya munyika vamwe vachiti nyika yave kudzokera kumazivandadzoka sezvo kurembera kwayakaita ikozvino kuri nani pane kudonha.
Asi vamwe vanoti nekushomeka kwemari mumamabhanga hapana kusiri kufa.
Gurukota rinoona nezvezviwanikwa, VaWalter Chidhakwa, vanoti hurumende ine hurongwa hwekudzora dhora remunyika rakaberekwa negoridhe.
Vachitaura nebepanhau reHerald, VaChidhakwa vati izvi zviri kuitwa nenyaya yekuti munyika hamuna mari zvapa kuti hupfumi hunyanye kuenda kumawere.
Vanotiwo hurumende yatotanga kuyedza kutenga goridhe richapa kuti dhora remunyika ridzoke. America yakapedzisira kushandisa hurongwa hwegoridhe uhu muna 1971.
Mukuru wesangano reConfederation of Zimbabwe Retailers, VaDenford Mutashu, vatenda kuti misangano yakadai iri kuitwa nehurumende.
Asi VaMutashu vatenda kuti zvakakosha kuti hurumende ipe vanhu chivimbo chekuti yagadzirisa zvose zvinodiwa kuti dhora ridzoke pasingazoite zinyekenyeke.
Mashoko aya atsinhirwawo nevaimbova gurukota rezvemari, uye vachitungamira bato rePeople's Democratic Party, VaTendai Biti, avo vati kuda kudzora dhora remunyika pari zvino kukokera mhepo wakasenga mamera mutswanda.
Nyanzvi munyaya dzezvehupfumi vachitungamira zvidzidzo paZimbabwe Ezekiel Guti University, Doctor Gift Mugano, vati vanotenderanawo naVaBiti.
VaMugano vanotiwo zviri kuda kuitwa neZimbabwe zvekudzora dhora reZimbabwe mushure mekushandisa rekuAmerica hazvisati zvamboitika munhoroondo yepasi rino.
Doctor Mugano vati panyaya yekudzora dhora, hurumende inofanirawo kupa vanhu chivimbo kwete kuda kuvabata kumeso.
Mashoko aya atsinhirwawo naVaBiti vati hurumende inoziva zvinofanira kuitwa uye ikasadaro inenge yazvisikira moto muziso.
Bhanga rinokweretesa mari nyika dzepasi rino reInternational Monetary Fund, iro rakashora kuparurwa kwemabond notes, rinoti hurumende inofanira kurega kushandisa mari yaisina.
Muna 2009 Zimbabwe yakatanga kushandisa mari yekune dzimwe nyika mushure mekunge mabearer cheques ainge aparurwa nevaive gavhuna weReserve Bank of Zimbabwe, VaGideon Gono, anyanya kushaya simba kubva muna 2008 kusvika muna 2009.
Vamwe vanoti zviri nani kuti Zimbabwe ishandise mari yekuSouth Africa, vamwe vachiti zviripo zviri nani asi hurumende inofanira kumira nyaya yekushandisa mari seyakabhejerwa.
Sangano re Plan International rinoti chirongwa charo chekuyedza kurwisa chirwere chemalaria nekupa vanhu mambure kana kuti mosquito nets ekushandisa chiri kufamba zvakanaka uye chiri kubatsira mukudzikisa huwandu hwevanhu varikubatwa nechirwere ichi.
Sangano re Zimbabwe District Health Information System Data, rinoti malaria inouraya vanhu vakawanda mumatunhu anoti Manicaland, Mashonaland East ne Mashonaland Central.
Kunyangwe zvinhu zvisina kumira zvakanaka, huwandu hwevanhu vanobatwa nemalaria munyika wakaderera nezvikamu makumi manomwe nemapfumbamwe kubva muzana kubva muna 2000 kusvika muna 2015.
Huwandu hwevanhu vari kufa hwaderera nezvikamu makumi mashanu nemanomwe kubva muzana kubva muna 2003 kusvika muna 2015. Vanhu zviuru mazana manomwe vanobatwa nechirwere ichi pagore.
​Vanoona nezvechirongwa ichi musangano rePlan Internation Muzvare Vimbai Machiwana vanoti vari kushanda munharaunda dzakasiyana siyana munyika uye chinangwa chavo ndechekuderedza huwandu hwevanhu vanofa nekuda kwechirwere ichi.
"Tiri kufara nemafambiro ari kuita chirongwa ichi, uye gwara redu nderekuti chirwere chemalaria chishomeke munyika kusvika chisisiri dambudziko ratinofanirwa kutyira," Muzvare Machiwana vaudza Studio 7.
Vanoti mambure aya anobva kusangano re Global Fund uye vanobvumirana nedingidiri rebazi rezvehutano rekuti “Vision 2020 malaria free Zimbabwe.”
MItumbi inosvika makumi maviri nemipfumbamwe yevanhu vakafa patsaona yakaitika kuNyamakate neChitatu yazivikanwa nehama dzavo apo huwandu hwevakafa huri kuramba huchikwira.
Huwandu hwevanhu vakafa mutsaona yebhazi reKing Lion iro rakabheuka kuNyamakate apo raibva kuHarare richienda kuLusaka, Zambia hwakwira kusvika pamakumi mana nevashanu.
Hama dzevafi dziri kutarisa vafi paimba inochengeterwa vafi pachipatara cheChinhoyi, kuti dzione hama dzavo chaidzo sezvo vakawanda vakakuvara zvakaipisisa kumeso.
Vakafanobata chigaro chemukuru wechipatara cheChinhoyi, Matron Mavis Dube, vanoti pari zvino mitumbi inosvika makumi maviri nemipfumbamwe vazivikanwa nehama dzavo.
Amai Dube vanoti mitumbi yazivikanwa yatotanga kutorwa nerubatsiro rwehurumende.
Nekune rumwe rutivi dzimwe hama dzevafi dzinoti dziri kushaya mari yavaiziva kuti vafi vainge vanayo sezvo vaienda kunohodha.
Muzvari Melody Chivaridze vanoti hama yavo yainge ine mari inosvika madhora zviuru zviviri, asi mari iyi yashaikwa.
Asi Supt. Mupande vakataurira vanhu vaibvunza midziyo yehama dzavo nezuro kuti zvinhu zvose zvine mapurisa.
Zvichakadaro, vanhu vataura neStudio 7 nezvetsaona iyi vanoti mabhazi eKing Lion anofanirwa kumbomiswa kufamba kusvika awongororwa ose kuti anokodzera kutakura vanhu here.
Mumwe wevanhu ava, VaTichafa Gore, vanoti mabhazi eKing Lion anoita tsaona huru pagore rega rega nekudaro anofanirwa kubviswa mumigwagwa.
Izvi zvinotsigirwa nemumwe mufambi, VaNicholas Pasipamire, avo vanoti mabhazi eKing Lion anofanirwa kumbomiswa kufamba sezvakaitwa mabhazi ekwaMhunga nekuda kwetsaona dzakawanda mumigwagwa.
Tsaona dzemabhazi nguva dzemanheru dziri kuwandisa munyika. Mwedzi mishoma yapera rimwe bhazi reProLiner rakabheuka richibva kuSouth Africa pedyo neguta reChivu rikauraya vanhu makumi maviri.
Muimbi ane mukurumbira zvikuru munyika Thomas Mukanya Mapfumo uyo akasvitsa makore makumi manomwe nemaviri musi wa 3 Chikunguru anoti hapana chekupemberera nekuti ari muhupoteri uye vanhu vakawanda munyika vari kunonga svosve nemuromo.
Mapfumo anoti chishuwo chake ndechekuti dai ari kuZimbabwe achiyanana nehama neshamwari, asi achitiwo munhu agara asingade kuita mabhavhudhe vamwe vari munhamo. Parizvino Mapfumo ari kuEugene, Oregon muAmerica.
Mukanya uyo anozivikanwawo nekuti Hurricane Hugo kana kuti Tafirenyika akatanga kuimba nziyo dzeChimurenga munguva yehudzvinyiriri yeRhodesia akambosungwa. Munguva iyi aiimba nziyo dzakaita sa Pfumvu Paruzevha”, “Bhutsu Mutandarika”, Tumirai Vana kuHondo nedzimwe.
Pakawana nyika kuzvitonga kuzere Mapfumo akatangawo kuimba nziyo dzaishora hurumende zvikuru nenyaya dzehuori dzainge dzoitika dzakaita savanna Corruption, Marima Nzara, Mamvemve nedzimwe.
Sangano remubatanidzwa wemasangano anomirira vechiki munyika, reNational Association of Youth Organisations, kana kuti NAYO, rapurura chirongwa chinokurudzira veruzhinji kuti varwire kodzero dzavo dzekuti vawaniswe mvura yakachena uye inokwanira munhu wese sezvakatarwa mubumbiro remitemo yenyika.
Vachiparura chirongwa che#Claim Your Water Rights, sachigaro weNAYO, Doctor Prolific Mataruse, vati veruzhinji muZimbabwe havachina chimiro nekuda kwekushaya mvura yakachena.
Vati vanhu vari kupedza nguva vari mumitsetse pazvibhorani mumaguta uye dzimwe nguva vanhu vave kurwisana, madzimai nevasikana vachishungurudzwa panzvimbo idzi.
Vatiwo zvinosuwisa kuti kunyange painowanikwa mvura, kazhinji kacho inenge yakasviba zvekuti inotovhiringidza hutano hweveruzhinji.
Vati pasi pechirongwa ichi, vari kushanda nemakanzuru, masangano anomirira vagari pamwe nenhengo dzeparamende kuona kuti vanhu vawaniswa mvura yakachena.
Vati munzvimbo dzakaita seChitungwiza, kanzuru yeko yakachera zvibhorani senzira yekuti vanhu vawane mvura yakachenamushure mekupindra kwesangano ravo.
Vati donzvo guru rechirongwa chavo ndere kuona kuti vanhu vawaniswa mvura yakachena kuti vashandise zvese zvavanoda uye kuti hurumende ione kuti madhamu, nzizi nezvibhorani hazvisvibiswe sezviri kuitika pari zvino.
Sachigaro wekomiti yekanzuru yeHarare inoona nezvemamiriro ekunze, Amai Kudzai Kadzombe, vakazivisa nguva pfupi yapfuura kuti kanzuru yavo iri kuedza napose painogona napo kuwanisa vagari mvura yakachena uye inokwana.
Hatina kukwanisa kunzwa divi regurukota rinoona nezvemvura, VaPerence Shiri, sezvo vange vari mumusangano weZanu PF Conference.
Asi vanoona nezvekufambiswa kwebasa musangano reCommunity Water Alliance, Hardlife Mudzingwa, vaudza Studio 7 kuti vanotambira chirongwa cheNAYO chekuti vanhu vawaniswe mvura yakachena vachiti iyi ndiyo hondo yavagara vachirwa misi yese.
Mune imwewo nyaya, mutungamiriri mutsva wesangano rinomirira vadzidzi vemuzvikoro zvepamusoro reZimbabwe National Students Unions, ZINASU, VaTakudzwa Ngadziore, vati vanoshushikana zvikuru kuti pane hurongwa hwekukwidza mari yechikoro zvakanyanya apo zvinhu zvisina kumira zvakanaka munyaya dzehupfumi munyika.
Vati semanzwire avakaita, hurumende iri kuronga kukwidza mari muzvikoro zvempamusoro kusvika pazviuru zvipfumbamwe pakotoro uye vabereki vavo havakwanisi kubhara mari iye sezvo vari kutambira mari shomanana.
VaNgadziore vakurudzirawo vatungamiriri vemapato maviri makuru munyika, Zanu PF, VaEmmerson Mnangagwa pamwe neMDC inotungamirwa naVaNelson Chamisa kuti vaite nhaurirano dzekugadzirisa matambudziko akatarisana nenyika.
Kunyange hazvo zvikoro zvepamusoro zvisati zvakwidza mari yechikoro pane kuchema chema munyika sezvo zvikoro zvePrimary neSeconday zvakatokwidza zvakanyanya mari dzinobhadharwa.
Zvikoro zvepamusoro zvinotarisirwawo kukwidza mari gore rinouya.
Gurukota rezvevashandi Muzvinafundo Paul Mavima vanoti vakazvipira kumutsiridza hurongwa hweTripartite Negotiating Forum kana kuti TNF.
TNF inounza pamwe chete, hurumende, vashandi nevashandirwi. Danho rekumutsiridza TNF riri kuuya apo hurumende iri kunetsana zvakanyanya nevashandi nevashandirirwi pagwara rekutora munyaya dzezvehupfumi.
VaMavima vanoti vakumbira sangano reunited Nations reInternational Labour Organization kana kuti ILO kuti ribatsire hurumende nemari yekutanga hofisi inokokera mabasa eTNF.
Mutungamiri wesangano revashandirwi reEmployers Confederation of Zimbabwe kana kuti EMCOZ Doctor Israel Murefu vanoti vashandi vanotambira nemufaro danho iri vachiti vane zvakawanda zvavanoda kuti zvigadziriswe kunyanya nyaya yemagetsi.
Asi munyori mukuru wesangano revashandi reZCTU VaJaphet Moyo vanoti vashandi vanotenda muchero vadya chakata.
Chikwata cheDynamos chakadzinga basa murairidzi wacho, Lloyd Chigove, zvichitevera kukundikana kuri kuita chikwata ichi mumitambo yacho.
Musangano wevatungamiri veDynamos wakaitwa neChipiri mangwanani wakabvumirana kudzinga Chigove zvichitevera kurohwa kwakaitwa chikwata ichi 1-0 neHerentals neSvondo.
Kunyange hazvo Chigove asina kubatika parunhare bhozha, sachigaro wechikwata ichi, VaIsaiah Mupfurutsa, vakati ichokwadi kuti Chigove aregedzeswa basa.
Vakatiwo Richard Chihoro naEdward Sadomba ndivo vachafanobata basa iri vachitsaga murairidzi mutsva.
Mumwe muteveri weDynamos, Petros Musambasi, anoti Chigove anga achifanira kudzingwa nekuti Dynamos yanga yarasika mumatambiro ayo.
Mumwe muteveri weDynamos, Muzvare Rosemary Muchatuta, vanotiwo Chigove aifanira kuve asina kumbotambidzwa basa iri pakutanga.
VaBatai Kwayedza avo vanobva kuNorton vanoti Dynamos inofanira kugadziriswa zvakasimba sezvo isina kumira zvakanaka.
VaMupfurutsa vakatiwo Dembare ichange yave nemurairidzi mutsva svondo rino risati rapera.
Asi mashoko ari kufamba anoti Dynamos iri kuita hurukuro naTonderai Ndiraya uyo asiri pabasa pari zvino kuti atore basa rakakosha iri.
Ndiraya ndiye aive murairidzi wechikwata ichi muna 2015 apo Dynamos yakapedza iri pachinhanho chechipiri akazosiya basa akananga kuNgezi Platinum Stars.
Pari zvino, Dynamos yave payaive mwaka wapera apo yakapedza gore rese ichirwira kuramba iri muPSL.
FC Platinum, iyo ine mukombe uyu, ndiyo iri kutungamira makwikwi nemapoinzi gumi kubva mumitambo mina zvekuti mumwe muteveri wemutambo uyu, VaTinashe Museki, vanoti chikwata ichi neNgezi Platinum Stars ndizvo zvicharwira mukombe zvekare.
Svondo rino, Dynamos yakananga kuBarborufields Stadium kunosangana neTelOne, panguva iyo FC Platinum yakananga kuChicken Inn.
Dare repamusoro reHigh court nhasi rapa mutongo wekuti mutungamiriri weMDC, VaNelson Chamisa vakagadzwa zvisiri pamutemo uye bato iri rinofanirwa kuita musangano wechimbi-chimbi kana kuti Extraordinary Congress mushure memwedzi kuti utsvage mumwe mutungamiri.
Mutongi wedare repamusoro Amai Edith Mushore vatura mutongo uyu mushure mekunge imwe nhengo yebato iri kuGokwe VaElias Mashavira vaenda kumatare vachipokona nekutora masimba kwainge kwaitwa VaChamisa.
Amai Mushore vatiwo vese vakapihwa zvigaro mushure mehutungamiriri hwaVaChamisa vadzokere pavange vari kusvika musangano wechimbi-chimbi waitwa.
Asi bato reMDC rinoti harisi kuwirirana nezvabuda mudare izvi uye magweta avo ari mushishi kuongorora kuti vangatora matanho api. Vachitaura nevatori venhau mutauriri weMDC, VaJacob Mafume vatiwo vari kuzoenderera mberi nemusangano wavo weCongress uri kutarisirwa kutanga musi wa24 kusvika 26 Chivabvu.
Vachinyorawo padandemutande ravo reTwitter VaDavid Coltart vanova nhengo yeMDC vati mutemo uyu unonetsa kuutevedzera uye bato ravo richaenda kudare repamusoro reSupreme Court.
Muzvinafundo Lovemore Madhuku nyanzvi munyaya dzezvemitemo vachitungamirawo bato reNCA uye vachimbomirira vaikwikwidzana navaChamisa pachigaro ichi Muzvare Thokozane Khupe vati MDC inokwanisa kukwira kudare repamusoro asi ichiremekedza zvaturwa nedare.
Boka rinoti rinomirira zvaive zvido zvamushakabvu VaMorgan Tsvangirai rinozviti “Defending Morgan Tsvangirai Legacy”  rati rinotambira mutongo uyu.
Vachitaura pamusangano wavaita nevatori venhau mushure mekuturwa kwemutongo uyu mutauriri weDMTL VaWebber Chinyadza vati chinangwa chavo ndechekudzorera MDC kuhutongi hwejekerere.
Mumwe muongorori wezvematongerwo enyika VaWellington Gadzikwa vati havasi kumbowona shumo yemutongo wapiwa nhasi. Vati mutongo uyu wakanonoka asi dai wakaitwa nyaya ichiri kupisa,
Studio 7 haina kukwanisa kukurukura negweta raVaElias Mushavira, VaAshel Mutungura avo vanga vavimbisa kutaura nesu sezvo vange vasiri kudaira nharembozha yavo.
Vamwe vevachabatwa batwa nemutongo uyu uye vanzi nedare hafavanirwi kuva vari pazvigaro vanosanganisira VaMafume, vatevedzeri vemutungamiriri VaMorgan Komichi, VaElias Mudzuri , VaWelsham Ncube nevamwewo.
Vanhu makumi masere nevaviri vashaya parizvino nenyaya yedutumupengo reTropical Cyclone Idai kuManicaland.
Asi huwandu uhu huri kutarisirwa kukwira sezvo vanhu vakawanda vasiri kuzivikanwa kuti varipi.
Mutungamiri wenyika VaEmmerson Mnangagwa avo vange vamboenda kuUnited Arab Emirates vari kutarisirwa kudzoka kumusha kuti vazoita mubatira pamwe nenyika yawirwa nedutumupengo remvura nemhepo kana kuti Tropical Cyclone Idai.
Asi vamwe vanoongorora nyaya dzezvematongerwo enyika nevanhuwo zvavo vari kushora VaMnangagwa kuti vakasimuka munyika kunyangwe hazvo zvange zviri pachena kuti nyika yainge yotarisana nedambudziko redutumupengo.
Vanhu ava vari kutumira mashoko kuStudio 7 uye kunyora pamadadendemutande akaita seTwitter neFacebook.
Asi vamwe vari kuvatsigira vari kuti vaita zvakanaka kudzoka kumusha uye vari kuUnited Arab Emirates ikoko vakatangawo kutsvaga rubatsiro kuRed Crescent yekunyika iyi.
Munyori mukuru bazi rezvekuburitswa kwemashoko VaNick Mangwana vanoti VaMnangagwa vakaenda vasingazive kuti dambudziko iri raizokura uye havasi kudzika vari maoko chete sezvo vakabva vatanga kutsvaga rubatsiro vari kunze.
Zvichakadaro mamwe makurukota mana ehurumende anosanganisira VaJuly Moyo, VaPerence Shiri, Doctor Sekesai Nzenza naVaJoel Biggie Matiza vakamboyedza kushanyira nzvimbo dzakaparadzwa nedutumupengo iri.
Asi vanonzi vasangana nematambudziko makukutu sezvo kusiri kufambika. Mukuru weCivil Protection Unit VaNathan Nkomo vanoti mauto ari kuyedza napose paanogona kugadzira migwagwa isiri kufambika.
Dutumupengo iri rakatanga kuparadza zvinhu kuMozambique musi wa 14 Kurume risati rapinda muZimbabwe richinorova kuChipinge neChimanimani kunyanya richiuraya vanhu nekuparadza zvivakwa.
Dzimwe nzvimbo dziri kutarisirwa kusangana nedambudziko iri dzinoti Mashonaland East, Mashonaland Central, Mashonaland West, Masvingo neMidlands.
Asi vebazi rezvemamiriro ekunze kana kuti Metrological Services Department vanoti vari kutarisira muguta reHarare nemamwe matunhu eMatabeleland achasanganawo zvishoma nedambudziko remhepo nemvura.
Mutambi wetsiva akaita mukurumbira kudarika vatambi vese vetsiva munyika, Langton Schoolboy Tinago, ashaya.
Mutambi uyu, uyo akatambidzwa mukombe weZimbabwe Boxer of the 20th Century, akashaikira muGweru General Hospital neChipiri.
Anga ave nemakore makumi matanhatu nemapfumbamwe.
Tinago asiya mudzimai, nevana vanomwe.
Gurukota rezvemitambo, VaKazembe Kazemba, vanoti varasikirwa zvikuru nekushaika kwaTinago.
Vatiwo vari kukubatana nemhuri yake mukuchema mutambi akasimudza mureza wenyika uyu.
Vakawanda vanoziva Tinago vanoti mufi anofanirwa kuitwa gamba renyika.
Murongi wemitambo yetsiva vaStalin Mau Mau vanoti varwadzikana zvikuru nekushaika kwaTinago vachiti ivo akashanda zvakasimba kusimudzira zita renyika kwete mumutambo wetsiva chete asi mumitambo pasi rese.
Muteveri wemutambo wetsiva, Muzvare Rosemary Makumbe, vanoti vari kurwadzikana zvikuru nekushaya kwaita Tinago vachiti ivo vari kurwadzikana kuti tsiva haina kuda kushandisa ruzivo rwaTinago kusimudzira mutambo uyu mune vechidiki.
Muna 1981, Tinago ndiye akaita mutambi wekutanga kuita mukurumbira kunze kwenyika apo akatora mukombe wake wekutanga wemuAfrican mushure mekupunzira pasi Hogan Jimoh wekuNigeria.
Izvi hazvina kugumira ipapo sezvo Tinago akazoenderera mberi nekunotora mikombe mitatu yeCommonwealth muhuremu hwakasiyana-siyana.
Tinago akapinda mudariro achirwa kanokwa zana nemitambo minomwe, akakunda mitambo makumi masere nemitatu, gumi nemitanhatu achiita knock out vaairwa navo.
Mumitambo iyi, akakundwa mumitambo makumi maviri, mina achiitwa knock out.Muna 1999, Tinago akadomwa pavatambi vairwira mukombe weZimbabwe Sportsperson of the Century, mukombe wacho ukazotorwa naNick Price wemutambo wegorofu.
Tinago akaberekerwa kuShurugwi muna 1949. Vanhu vakaungana pamba paTinago panhamba 42 Kezani Road, muMambo, Gweru.Mashoko ekuradzikwa kwake haasati abuditswa.
Mutevedzeri wameya veBulawayo, VaTinashe Kambarami, vanoti vakapambwa neMugovera usiku pamba pavo kuBulawayo vakashungurudzwa kwazvo nevarume vanodarika gumi vaive vakazvivhara kumeso, uye vakapakata zvombo zvehondo.
VaKambarami, avo vati vari mune chimwe chipatara muBulawayo makare, vanoti vakashungurudzwa kuburikidza nekurohwa muviri wese pamwe nepasi petsoka, uye vakavagera mhotsa dzavo vachishandisa chibedu chebhodhoro.
Vanoti varume ava, avo vavanofungidzira kuti vasori, vaivabvunzurudzawo pamusoro pehurongwa hwebato ravo reMDC hwekuda kuratidzira muBulawayo.
VaKambarami vanotiwo havasati vakwanisa kunomhan’gara nyaya iyi kumapurisa sezvo vachiri mune chimwe chipatara muBulawayo makare.
Studio 7 haina kukwanisa kuona kuti VaKambarami vakakuwara zvakadii.
Dzimwe nyanzvi munyaya dzezvehupfumi nematongerwo enyika dzinoti hurongwa hwekuwandudza hupfumi huri kuitwa negurukota rezvemari, Muzvinafundo Mthuli Ncube, huchitsigirwa neInternational Monetary Fund, IMF, ndihwo hwopa kuti vakawanda vanonge svosve nemuromo.
Asi vamwe vanoti izvi zvikasaitwa hupfumi hwenyika haufe hwakagadzirika.
Vamwe vanoti zviri kuitwa izvi zvaona vashandi, varombo nevari pamudyandigere vachisangana nematambudziko makukutu.
NeMuvhuro, gurukota rinoona nezvevashandi, Amai Sekai Nzenza, vakazivisa kuti hurumende ine hurongwa hwekuwedzera vashandi mari asi IMF yakabva yati hurumende ikangowedzera mari pasina kuvandudza hupfumi inenge yodzokera shure pahurongwa hwekugadzira hupfumi hwenyika.
Zimbabwe haisi kukwereteswa mari nemabhanga akaita seIMF neWorld Bank nenyaya yekutadza kubhadhara chikwereti chayo kumasangano anokweretesa mari aya, izvo zvapa kuti iyedze kushanda neIMF kuti ibude mumadhaka mairi.
Nyanzvi munyaya dzezvehupfumi uye vaimbotungamira Zimbabwe National Chamber of Commerce, VaCallisto Jokonya, vanoti vanobvumirana neIMF kuti vashandi vasawedzerwa mari.
Asi munyori mukuru wesangano revashandi reZimbabwe Congress of Trade Unions, VaJaphet Moyo, vanoti mushandi ari kudya nhoko dzezvironda kuburikidza nemari dzaanotambira.
Mashoko aya atsinhirwawo nemukuru weLabour and Economic Development Reserch Institute of Zimbabwe, Doctor Godfrey Kanyenze.
Vaimbova gurukota rezvemari, VaTendai Biti ,vanovazve mumwe wevatevedzeri wemutungamiri webato reMDC, vanoti zviri kuitwa naVaNcube hazvisi kushanda.
Asi VaJokonya vati vanhu vanofanira kunzwisisa kuti zvinhu zvakadai zvinotora nguva nekuti nyika yange yave mukanwa mamupere.
Vanoongorora nyaya dzezvemagariro evanhu, VaHopewell Gumbo, vanoti zvirongwa zvakadai zvehurumende neIMF zvakamboyedzwa kuma 1990 zvichinzi ESAP zvikakonzera kusagadzikana munyika.
Ko chii chaizvo chingaitwe kugadzirisa dambudziko iri?
Mutevedzeri wegurukota rezvekuburitswa kwemashoko, VaEnergy Mutodi, vanoti zvinoda mushandirapamwe asi zviri kukanganiswa nevanopikisa vari kuratidza kuti vanokara masimba.
VaBiti vanoti hurumende inofanira kurwisa nyaya yehuori.
Zvirongwa zveIMF zvakanangana nekudzikisa mari dzinoshandiswa nehurumende izvi zvapa kuti mitengo yemafuta ekufambisa dzimotokari negorosi ikwire uye kuti vashandi vehurumende vatambiriswe mari shoma. Hurumende inodawo kuti ibhadhare chikwereti chainancho.
Asi zvirongwa zvakadai izvi zvinoshorwa nevamwe kusanganisira bazi reUnited Nations rinoona nezvevana re United Nations Children's Fund vachiti zvinopa kuti varombo vabve vanyanya kuona nhamo.
Hurumende inosungirwawo kuvandudza zvinhu munyaya dzezvematongerwo enyika.
Chirongwa chaVaNcube chiri kutarisirwa kupera muna Kurume gore rinouya asi IMF ichauya kuzochiongorora mwedzi unouya.
Muzvare Betty Makoni avo vakavamba sangano rinorwira kodzero dzemwanasikana reGirl Child Network vanoti vave kunzwa zviri nani mushure mekubatwa nechirwere checoronavirus kuBritain.
Zvizvarwa zveZimbawe zvine chitsama kunyanya vanamukoti zvashaya munyika iyi nekuda kwechirwere checoronavirus.
Asi Muzvare Makoni vanoti kurwara kwavo hakuna kuvasiya voda kuti vabatsirwe kufema nemuchina zvavanoti zvakavabatsira zvikuru kuti vakurumidze kutanga kunzwa zviri nani.
Vanoti vakatanga kunzwa pahuro, kushaya simba vakazoguma vozarirwa zvekutadza kufema uye kupupa furo.
Mutungamiri weMozambique, VaFilipe Nyusi, vanoti rufu rwemutungamiri we Renamo, VaAfonso Dhlakama, rwauya panguva isina kunakira nyika yavo nokuti VaDhlakama vanga vachishanda zvakanaka nehurumende mukuunza runyararo munyika iyi.
VaNyusi vati vanovimba kuti vanhu vemunyika mavo vachakwanisa kuramba vachiita zvese zvavanogona kuitira kuti zvinhu zvirambe zvichiita nani.
VaDhlakama vakashaya neChina nechirwere chemoyo asi vamwe vachiti vakafa nechirwere cheshuga.
VaNyusi vati pakashaya VaDhlakama, hurumende yakange iri pakati pekuronga kuti VaDhlakama vaende mhiri kwemakungwa kunorapwwa.
Boka re Zimbabwe Energy Regulatory Authority, ZERA, razivisa kuti mutengo wemafuta ekufambisa dzimotokari wakwira, peturu ichikwira kuenda pamadhora manomwe nemasendi makumi mana nemapfumbamwe parita rogaroga, kuchitiwo dhiziri richikidzwa kuenda pamadhora manomwe nemasendi gumi nemapfumbamwe parita.
Svondo rapera mafuta aya akakwidzwa zvakare peturu ichenda pamadhora matanhatu nemasendi gumi, ukuwo dhiziri richienda pamadhora mashanu ane masendi makumi masere nemana parita.
Mutauriri wesangano revemabhazi anotakura vanhu, reChitungwiza Commuter Omnibus Operators Association, VaFarai Muza vanoti iri danho raomesera nhengo dzavo zvakanyanya sezvo dzisiri kukwanisa kuwedzera mari dzinobhadharwa nevanhu vanokwira mabhazi avo nekuda kwekuti vanhu vavanotakura havana kuwedzerwawo mihoro yavo.
Hama dzevaimbova mutungamiri wenyika, VaRobert Mugabe, dzinoti mutumbi waVaMugabe uchavigwa chete kana vachinge vapedza kuita chivanhu chavo.
Hama dzaVaMugabe dzinoti kuradzikwa kwemufi kuchaitwa mushure mekunge zvose zvinodiwa kuitwa muchivanhu chedzinza ravo zvazadziswa.
Mumwe wehama idzi ndiVa Dominic Matibili, avo vanoti babamukuru kuna VaMugabe. Vati pachaunzwa mutumbi waVaMugabe pamusha pavo, vesvondo vachapihwa mukana wekuita zvechechi, asi chivanhu ndicho chichange chiri pamberi.
Vari kutaura vakamirira mhuri yemufi, VaLeo Mugabe, vakati VaMugabe, avo vakashaya svondo rapera kuchiptara cheGlenEagles kuSingapore, vacharadzikwa kwapera mazuva makumi matatu.
Asi veruzhinji vari kubvunza kuti mutumbi waVaMugabe uchachengetedzwa sei kwenguva yakareba kudai.
Vamwe vasingaite zvechivanhu vanoti hapana chinotadzisa kuti mutumbi uyu ugare kwenguva yakareba kudai uri mumba ine chando inochengeterwa vanhu vakafa kana kuti mochari.
Asi munin’ina waVaMugabe, VaAugustine Chidhakwa, vaudza Studio7 kuti kunyange hazvo pasati pave nehurongwa hwakati tsvikiti hwekuti mutumbi uyu uchachengetedzwa sei kuti usaipe, vati pachivanhu pane mukana wekuti mutumbi uyu unoiswa muninga.
Ishe Dununu Zvimba, avo vanezita rekuzvarwa rekuti Raphael Zvikaramba, vaudza Studio 7 kuti chivanhu chichaitwa pamutumbi waVaMugabe hachisi kuzoziviswa veruzhinji.
Vati kuradzikwa kuchaitwa mutumbi waVaMugabe kumarinda anovigwa magamba enyika muzuva risati ranyatsozivikanwa, hakutadzise vehukama kuita chivanhu chavo pahama yavo.
Pane mashoko anga achitenderera ekuti VaMugabe vaive mambo pachivanhu chekumusha kwavo zvichapa kuti vavigwe pachivanhu sezviri kutaurwa nemhuri yavo asi VaChidhakwa vati mufi akaramba hushe.
Studio 7 yabva kwaZvimba yaendawo kumba kwaVaMugabe kuHarare iyo inozivikanwa nekuti Blue Roof kwatasvika madzishe achinzi anga ari mumusangano nevehukama vachizeya mafambisiro avachaita chivanhu chavo pakuvigwa kwaVaMugabe.
Pataenda pamhepo tanga tisati taziva kuti ndechipi chaizvo chivanhu chichaitwa pakuvigwa kwaVaMugabe.
Kumusha kwaVaMugabe migwagwa inoenda kumakuva yanga ichigadzirwa netarakita kunyange hazvo hurumende iri kuenderera mberi nekuita gadziriro dzekuviga VaMugabe paHeroes Acre.
Hurumende, kuburikidza neboka reHealth Services Board, yambomisa mabasa vanachiremba pamwe nevanoongorora mifananidzo yemitezo yema X-ray vanodarika mazana mashanu vari pakuramwa mabasa ichivapomera mhosva yekuzvidza mutongo wakaturwa nedare reLabour Court neMugovera.
Tsamba yakanyorwa neSvondo neboka rinoona nezvehutano iri ichiendeswa kune vashandi ava iri kuvazivisa kuti vari kumiswa basa kwemazuva gumi nemana kubvira pavanotambira tsamba iyi.
Dare rakapa mutongo waiti kuramwa mabasa uku kuri kunze kwemutemo uye mutongo uyu waikurudzira kuti vanachiremba ava pamwe nevamwe vashandi vemuzvipatara vari pakuramwa mabasa vadzoke kumabasa mukati memaawa gumi nemaviri.
Mutongo uyu wakapawo Health Services Board masimba ekutora matanho kune vose vashandi vakaramwa mabasa, uye kuti bhodhi iri hari manikidzwi kubhadhara vashandi vakaramwa mabasa ava pavakanga vasiri pamabasa.
Mutauriri wesangano ravanachiremba vemuzvipatara zvehurumende, reZimbabwe Hospital Doctors Association, Doctor Prince Butau, vatenda kuti ichokwadi kuti vanachiremba vanodarika mazana mashanu vari pakuramwa mabasa vapihwa matsamba ekuvamisa mabasa aya neHealth Services Board.
Asi Doctor Butau vanoti danho ratorwa nehurumende iri rinodzosera kumashure zvakanyanya nhaurirano dzavanga vachiita dzekuedza kugadzirisa matambudziko avanachiremba pamwe nemuzvipatara.
Vanachiremba ava, avo vakatanga kuramwa mabasa musi wa 1 Zvita, vanoti havasi kuzodzokera kumabasa kunyangwe dare revashandi nevashandirwi rakatonga kuti vadzokere kumabasa
Hurumende yakadoma mutevedzeri wemutungamiri wenyika, VaConstantino Chiwenga kuti vatungamire nhauriraro pakati pehurumende navanachiremba ava, asi zvinonzi kusvika pari zvino VaChiwenga havasati vasangana nevashandi ava.
Studio 7 haina kukwanisa kunzwa kubva kuhealth Services Board pamusoro penyaya iyi.
Vatori venhau vaviri vanoshandira bepanhau reDaily News varohwa zvakaipisisa nemapurisa pavanga vachiita basa ravo vakaitwa kafiramberi zvichitevera kuratidzira kwanga kuchiitwa muHarare nemasangano akawanda anosanganisira Tajamuka.
Vatori venhau vaviri vebepanhau reDaily News vanoti Mugove Tafirenyika na Grighton Goko varohwa zvakaipisisa pavanga vachitora mifananidzo yevanhu vanga vachiratidzira ava pedyo nemahofisi eMDC muHarare.
Vaviri ava, avo vasiyiwa vati rapata vachibvinina ropa mumisoro, vazobatsirwa nevamwe vatori venhau avo vazovaendesa kuchipatara kunorapwa.
Tafirenyika audza Studio7 ari muchipatara kuti angonzwa chinhu chaputitswa nemapurisa akazopepuka akuvara kugotsi ropa razara pambatya dzake.
Tafirenyika aenderera mberi achiti zvose zvazoitika haana kuzozviziva.
Studio7 yaedzawo kutaura naGoko uyo anga achishanda pamwechete naTafirenyika asi akundikana kutaura kuti zvafamba sei sezvo anga achiratidza kuti ari kurwadziwa zvakanyanya.
Goko akuvarawo musoro, ruoko pamwe negumbo uye michina yake yaanoshandisa pabasa inonzi yatorwa nemapurisa.
Sangano rinomirira kodzero dzevatori venhau munyika reMedia Institute of Southern Africa - Zimbabwe raburitsa mashoko richishora kuzvindikitwa kwaitwa vatori venhau ava richiti hurumende inofanira kusiya vatori venhau vachiita basa ravo vakasununguka.
Studio7 haina kukwanisa kunzwa kubva kumapurisa pamusoro pekurohwa kwevatori venhau ava.
Zvichakadai, zvimwe zvitoro zvaswera zvakavharwa zvichitevera kumhanyidzana kwanga kuchiita mapurisa nevaratidziri vanga vachibva kumasangano akasiyana-siyana anga achisanganisira Tajamuka.
Mumwe ane chitoro chinotengesa nharembozha dzechizvino-zvino, Muzvare Talent Muriritirwa, vati vasara vakangobata maoko vabvutirwa nharembozha dzose dzanga dziri muchitoro chavo.
Mumwe wevaratidziri ava, uyo aramba kudomwa zita rake, ati havasi kufara nekushayikwa kwemari mumabhanga pamwe nekushaya simba kwaita mari yema bond notes zvichienzaniswa nemadhora ekuAmerica.
Nokudaro, muratidziri uyu audza Studio7 vasati vatanga kuratidzira kuti gavhuna webhanga guru renyika, VaJohn Mangudya, vanofanira kusiya basa zvichitevera kushayikwa kuri kuita mari kumabhanga.
Hatina kukwanisa kutaura naVaMangudya kuti tinzwe divi ravo panyaya iyi.
Mutungamiri wenyika, VaRobert Mugabe, vakaudza vanhu kumarinda anoradzikwa magamba enyika neChina kuti kushayikwa kwemari kuri kukonzerwa nevanhu vari kuda kuvabvisa pachigaro.
Kusamira zvakanaka kwezvinhu munyika panyaya dzemari kwapa kuti hurumende idzike mutemo unorambidza vanhu kutengesa mari pamusika mutema.
Munguva yemhirizhonga yekurwisana kwemarudzi emaTutsi nemaHutu munyika yeRwanda, vakawanda verudzi rwaiurayiwa rwechiTutsi vakakwanisa kupotera pane imwe hotera vakararama.
izvi ndizvo zvimwechetwo zvakaitika kuvanhu vakawirwa nedambudziko reCyclone Idai kuChimanimani, avo vakanopotera paChimanimani Hotel, kunyange hazvo vakanga vasiri kutiza kurwisana kwemarudzi.
Hotera iyi inonzi kubva musi wa 15 Kurume paitika mafashamu akasiya vakawanda vafa vamwe vasisina misha yavo, nanhasi ichiri kubatsira vanhu vakawirwa nedambudziko.
Hotera iyi inozivikanwa zvikuru nekubatsira kwayakaita mukuchengeta vanhu vanodarika mazana mashanu pakaitika mafashamu aya pakati pemwedzi wapera, kuburikitsa nekupa vanhu ava pekugara pamwe nechikafu.
Mukuru weChimanimani Hotel, VaMandla Mataure, vanoti havana kuda kumbofunga kaviri panyaya yekubatsira vagari vemunharaunda yavo mushure mekuona vanhu vaingofamba vachitsvaga pakakwirira kuitira kutiza mvura.
“The day after, it was a Saturday, the day after Cyclone Idai, ndakakwira upstair pa first floor. Ndakaona vanhu vakawanda vachifamba, madzimai, vana, varume, vakatakura zvinhu zvavo just trying to find higher ground, pane shelter. So ndakangoti kune team yangu, haa, boys vhurai ma doors, vanhu ngavapinde,” VaMataure vanodaro.
Vanoti vanhu vave mukati vakavaisira moto kuitira kuti vakwanise kudziirwa nekuomesa zvinhu zvavo kuitira kuti vasabatwa nezvirwere zvinokonzerwa nekutonhorwa.
VaMataure vanoti vakakwanisa kuwanisa vanhu vese ava chikafu chaibikwa pahotera pavo, kuburikidza nerubatsiro rwavaiwana kubva kune vemabhizimusi vemunharaunda mavo pamwe nevekanzuru yavo.
Vanoti vakaona zvakakosha kuti vambosendeka zvekuita mari vabatsire vanhu vari kushupika ava, vachiti kusvika pari nhasi vachine vanhu vari pakati pemakumi masere nezana vachiri kugara pahotera pavo vasati vawana kwekuenda.
Svondo rino muchirongwa chedu ‘Hupenyu Hwedu’, tiri kutarisa nezvemabasa akanaka ari kuitwa nesangano reFrontline Zimbabwe, iro riri kubatsira vari pamberi mukurwisana pamwe nekudzvirira kupararira kwechirwere cheCovid-19 kuguta reHarare.
Imwe nhengo yeSangano iri, Muzvare Chipo Mashingaidze, vanoti sangano ravo riri kubatsira vanamukoti, vanachiremba, mapurisa, mauto pamwe nevashandi vekanzuru vari kushanda mumabasa akasiyanasiyana ane chekuita nekudzivirira chirwere charura pasi rose ichi kuburikidza nekuvatsvagira zvikwanisiro zvekupfeka vachiita mabasa avo ekurwisana neCovid-19.
Muzvare Mashingaidze vanoti vari kuunganidzawo rubatsiro rwakasiyanasiyana rwunosanganisira mvura yekunwa pamwe nezvekudya.
Vanoti sesangano, vari kubatsirawo zvakare vakwegura, vakaremara nevana vadiki vari kutungamira dzimhuri, uye vanoti kusvika pari zvino vabatsira mhuri dziri mumisha yeMbare neEpworth.
Muzvare Mashingaidze vanoti sesangano vanotenda zvikuru vose vari kubatsira nenzira dzakasiyanasiyana kuti basa ravo rirambe richienderera mberi.
Vanoti sangano ravo rakatangwa nevagari vakangozvipirawo kuti vabatsire mushure mekuona zviri kuitwa nevari kuzvipira kushanda vachidzivirira vana veZimbabwe kuti vasabatwa nechirwere ichi.
Mapato anopikisa nemasangano akazvimirira ari kushora bato reZanu PF nekurudziro yaro yekuti mumiriri weAmerica muZimbabwe, VaBrian Nichols, vadzingwe munyika uye kukurudzira kwariri kuita kuti vatsigiri varo vaise mitemo mumaoko avo.
America yabva yadaidza mumiriri weZimbabwe muAmerica, VaAmmon Mtembwa, kuti vatsanangure zviri kuitwa nebato ravo muZimbabwe.
Mapato aya anoti atora danho rekushoropodza bato raVaEmmerson Mnangagwa sezvo asiri kufara nemashoko akataurwa nevakafanobata chigaro chemutauriri webato iri, VaPatrick Chinamasa, pamusangano wavakaita nemusi weMuvhuro.
VaChinamasa vakakurudzira vatsigiri vavo kuti vazvidzivirire pose pavanenge vachirwiswa, uye vakatiwo Zimbabwe inogona kudzinga VaNichols munyika nekuti vari kupindira mune zvematongerwo enyika.
Mumwe wevari kutungamira hurongwa hwekuratidzira kwemusi weChishanu uhwu, VaRody Takaruza, vaudza Studio7 kuti kuratidzira kwavari kuronga hakunei neAmerica nemumiriri wayo muZimbabwe, VaBrian Nichols, asi kuti veruzhinji havasi kufara nemafambisirwo ari kuitwa zvinhu nehurumende yaVaMnangagwa.
Izvi zvatsinhirwa nemutevedzeri wemutauriri weMDC Alliance, VaClifford Hlatshwayo, avo vati Zanu PF yafanana nababa vanopomera muvakidzani wayo mhosva yekusafambisa zvinhu zvakanaka pamusha payo.
Asi mutungamiri webato reLabour Economists and Afrikan Democrats, Muzvare Linda Masarira, vakurudzira mutungamiri weAmerica, VaDonald Trump, kuti vatsvage munhu anotsiva VaNichols.
VaTakaruza vati VaMnangagwa vakatevedzera kurudziro yebato ravo yekuti vadzinge VaNichols muZimbabwe, zvichaita kuti hukama pakati peZimbabwe neAmerica huwedzere kushata.
Hatina kukwanisa kutaura naVaNichols pamwe nemuzinda weAmerica kuti tinzwe divi ravo panyaya iyi.
Asi muzinda weAmerica uyu wakaburitsa mashoko paTwitter mazuva mashoma adarika uchiti kushevedzera kuratidzira murunyararo kana kuve nechekuita nekuratidzira murunyararo zvinhu zvinokoshesa kodzero dzevanhu sematarirwo adzakaitwa mubumbiro remitemo yenyika.
Muzinda uyu wakabudawo pachena uchiti hauneyi nehurongwa hwekuratidzira kuri kuda kuitwa muZimbabwe, asi ukati Zimbabwe inofanirwa kuremekedza mitemo yayo sezvinodiwa nebumbiro remitemo yenyika.
Hurumende yeZimbabwe yakambonetsana zvakare nevaimbova mumiriri weAmerica muZimbabwe, VaChristopher Dell naVaJames McGee, avo vaipomerwa mhosva imwechete seyave kupomerwa VaNichols.
Imwe nyanzvi munyaya dzezvematongerwo enyika, VaClaris Madhuku, avo vanoshanda nesangano rePlatform for Youth Development in Zimbabwe, vati Zanu PF inoisa America pasiripo vachitiwo vamiriri vedzimwe nyika havafanire kuudzwa mashoko akaita seakataurwa naVaChinamasa vachiti vanochengetedzwa nechibvumirano cheVienna Convention.
VaChinamasa vati tigovafonera asi pataenda pamhepo vanga vasiri kudaira nharembozha yavo.
Asi mushandi mukuru anoona nezvekuburitswa kwemashoko muZanu PF, VaTafadzwa Mugwada, vati vanomira nemashoko akataurwa naVaChinamasa.
Zvichakadai, mashoko aburitswa nemutauriri weboka revechidiki reMDC Alliance, VaStephen Chuma, anoti pane nhengo dzebato ravo nhatu dzinoti VaEmmanuel Mukwemu, Muzvare Petronella Mapaire naVaTrynos Hove dzakasungwa husiku hwanezuro dzichinzi dzanga dzichikurudzira kuti veruzhinji varatidzire neChishanu.
Mutauriri wemapurisa, VaPaul Nyathi, vati vanga vasati vaziviswa nezvekusungwa kwevatatu ava.
Zvimwe zvizvarwa zveZimbabwe zviri kurarama neHIV/AIDS muBotswana zvinoti zviri kudawo kuti zvipihwe pachena mushonga unoderedza hukasha hweHIV/AIDS.
Muongororo yakaitwa neStudio7 mumaguta eFrancistown neGaborone, ayo anogara vanhu vakawanda vekuZimbabwe, inoratidza kuti vanhu vakawanda vari kukumbira rubatsiro kuvakuru vemadhorobha aya.
Meya weguta reGaborone, VaKagiso Thutwe, vanoti ichokwadi kuti zvizvarwa zveZimbabwe nezvimwe zvinobva kune dzimwe nyika, zviri kuda rubatsiro urwu.
Izvi zvinotsigirwa nameya weFrancistown, Amai Sylvia Muzila, avo vanoti vanhu vakawanda vekune dzimwe nyika, kusanganisira Zimbabwe, vari kuuya kwavari vachikumbira kuti vapihwewo mishonga iyi pachena.
Mumwe anorarama nekuita mabasa emaoko muGaborone, VaMoses Chamunorwa, vanoti vanhu vakawanda vari kuuya kuBotswana vaine shuviro yekuwana mishonga, sezvo muZimbabwe muri kuitwa huori pakupa vanhu mishonga iyi.
Studio7 haina kukwanisa kunzwa divi reNational AIDS Council of Zimbabwe panyaya yehuori inonzi iri kuitika pakupihwa kwevanhu mishonga yema Antiretroviral Drugs, ARVs.
Chimwe chizvarwa cheZimbabwe, Muzvare Celestine Mupandawana, vanoti Botswana inobata zvakanaka chose zvizvarwa zvayo zvinoda mishonga yema ARVs.
Muzvare Mupandawana vanoti izvi ndizvo zviri kupa kuti vekunze vauye kuBotswana kuitira kuti vawane mishonga iyi.
Asi chimwe chizvarwa cheZimbabwe chisina kuda kudomwa nezita nokuda kwekuti chinorarama neHIV/AIDS, chinoti dambudziko remari ndiro rinoita kuti vamwe vasakwanise kuenda kumusha kunopihwa mishonga iyi sezvo vanenge vakauya kuBotswana vari pama ARVs kare.
Mumwe mugari, Muzvare Venencia Musavengana, vanoti zvimwe zvizvarwa zvenyika yechipikirwa zvava netsika isina kunaka yokungoda kukumbira zvese zvese pane kuti vanobatsirwe kumusha.
Nyanzvi munyaya dzezvehutano, VaWiston Muzangwa, vanoti kusamira zvakanaka kwezvinhu kuZimbabwe ndiko kuri kukonzera kuti vamwe vaore moyo mukunotsvaga rubatsiro kumusha.
Bazi re National AIDS Coordinating Agency rinoti pane vanhu vanosvika zviuru zvitanhatu nemazana mashanu vanobva kunze kweBotswana vari pamishonga yema ARVs, zvikamu makumi matanhatu nezviviri kubva muzana, vari vanhu vekuZimbabwe.
Bazi iri rinoti zvizvarwa zveBotswana zvinosvika mazana matatu nemakumi mashanu ezviuru zviri kupihwa mishonga yemaARVs pachena.
Pasi pemitemo yenyika, Botswana inopa chete mishonga iyi kuzvizvarwa zvayo, vanhu vekunze vakaroorwa kana kuroora chizvarwa cheBotswana, uye vanhu vari mumajeri.
Varairidzi venhabvu vava nemakore akawanda vachiita basa iri munhabvu yepamusoro havasi kubatwa nechisungo chekuti murairidzi wese wemuCastle Lager Premier Soccer League ave chitupa cheConfederation of African football, CAF ‘A’ Badge kuti aite basa rake.
Mutungamiri weZimbabwe Football Association, VaFelton Kamambo, vanoti varairidzi vakaita saJoey Antipas weChicken Inn, Cosmos Zulu weNgezi Platinum Stars nemurairidzi wemaWarriors, Sunday Chidzambwa, havasi kubatwa nechisungo ichi kunyange hazvo vasina zvitupa zveCAF ‘A’ izvi.
Zvidzidzo zvekuti varairidzi vawane chitupa cheCAF ‘A’ zviri kuitwa muna Kurume mitambo yeCastle Lager Premier Soccer League isati yatanga.
Asi VaKamambo vanoti varairidzi ava vakadarika nguva yekudzidzira gwaro iri zvekuti veZIFA vaona zvakakodzera kuti vanokwanisa kuenderera mberi nebasa ravo vasina chitupa chepamusoro ichi.
Antipas, Zulu, naChidzambwa vane nhoroondo yakasimba munhabvu yeZimbabwe zvekuti mazita avo anenge akazara pachanyorwa bhuku rezvenhabvu munyika kubvira muna 1980, apo Zimbabwe yakatenderwa kutamba nedzimwe nyika.
Muteveri wechikwata cheYadah, VaRonald Mazhambe, vanobvumirana neZIFA vachiti ivo hazvichaita kuti varairidzi vakaita saChidzambwa vaonekwe vakagara pabhenji vachida CAF ‘A’ Badge.
Asi mutemo uyu uri kubata vamwe varairidzi vane mukurumbira vakaita saMurape Murape weDynamos , Fungai Kwashi weCaps United, Mkhupali Masuku aimbove kuHarare City pamwe naJoel Lupahla uyo achangobva mukupinza Tel-One muPremier Soccer League.
Asi mumwe muteveri wemutambo wenhabvu, VaLawrence Hwekwete, vanoti zvenhabvu nekudzidza zvakasiyana nekuti nhabvu chipo chinoberekwa munhu ainacho.
Ukuwo, mukuru wevarairidzi muZIFA, VaWilson Mutekede, vanoti hapana kudzokera shure munyaya iyi sezvo zviri izvo zvakasimbiswa neveCAF kumusangano wevakuru vevarairidzi uchangobva kuitwa kumuzinda weCAF kuEgypt.
Nhengo nhatu dzedare reNational Assembly pamwe nenhengo imwe chete yedare reSenate dzadzingwa neMDC-T inotungamirwa naMuzvare Thokozani Khupe dzichinzi hadzichakodzeri kuramba dziri mumatare aya.
Vadzingwa mudare reNational Assembly inhengo dzeMDC inotungamirwa naVaNelson Chamisa dzinoti mumiriri weKuwadzana East, VaCharlton Hwende; mumiriri weDangamvura, VaProsper Mutseyami, pamwe nevanomirira dunhu reBulawayo, Muzvare Tabitha Khumalo.
Vadzingwa mudare reSenate ndiAmai Lillian Timveous vekuMidlands.
Vachivizisa nhengo dzeNational Assembly nezvenyaya iyi, mutauriri wedare iri, Advocate Jacob Mudenda, vati vakatambira tsamba kubva kuMDC-T mukutanga kwemwedzi wapfuura ichavaudza kuti VaHwende, VaMutseyami pamwe naMuzvare Khumalo, vakange vasisamirire zvidzo zveMDC-T.
Nekuda kwaizvozvo vati vatatu ava havasisiri nhengo dzeNational Assembly uye vave kutora matanho ekuzivisa mutungamiriri wenyika, VaEmmerson Mnangagwa, nesangano rinoona nezvesarudzo, reZimbabwe Electoral Commission, kuti kuitwe sarudzo dzekutsvaga vachamirira nzvimbo idzi.
Kudare reSeneti, Amai Timveous vadzingwawo nekuda kwechikonzero chimwecho.
Vachitaura neStudio 7 mushure mekudzingwa mudare, Amai Timveous vati vakatyamadzwa zvikuru nezvaitika vakati ivo senhengo yeMDC Alliance vanodzinga mudare neMDC-T sei?
VaHwende vanovewo munyori mukuru muMDC inotungamiririwa naVaNelson Chamisa, varamba kutaura zvakawanda vachiti vange vasati vazivisa mutungamiri webato ravo Advocate Nelson Chamisa.
Mumiriri weHarare East muNational Assembly, zvakare vari mumwe wevatevedzeri waVaChamisa, VaTendai Biti, vaudza Studio7 kuti vashamisika nezvaitika vachiti bato reMDC-T ringadzinge seyi nhengo dzisiri dzaro muparamende.
Muongorori wezvematongerwo enyika, uye vari mukuru weMedia Centre, VaEnerst Mudzengi, vati vanoona sekuti mamwe mapato pamwe neparamende zvave kutora matanho pamakakatamwa ari mubato reMDC.
Asi murairidzi wepaGreat Zimbabwe University, VaJoel Mukusha, vati zvaitika izvi hazvinei nemamwe mapato kana paramende, vakati zviri pachena kuti MDC iri kuzvikanga nemafuta ayo.
Mushandi mukuru anoona nezvekuburitswa kwemashoko muZanu PF, VaTafadzwa Mugwadi, vaudza Studio7 kuti bato ravo harinei nezviri kutika mune mamwe mapato vakati MDC ngaidzidze kugadzirisa matambudziko ayo isinganeneri mamwe mapato mhosva.
Dare reSupreme Court rakapa mutongo mwedzi wapera wekuti bato reMDC raifanira kudzokera pahutungamiri hwaro hwa2014 zvichitevera kushaya kwemutungamiri webato iri, VaMorgan Tsvangirai, muna Kukadzi 2018.
Nyanzvi munyaya dzemitemo nedzematongerwo enyika dzakayambira kare kuti mutongo weSupreme Court uyu waigona kuzoshandiswa naMuzvare Khupe mukudzinga nhengo dziri muparamende dzakabva kudivi raVaChamisa, asi dzimwe nyanzvi dzikati mutongo uyu wainge wasara mushure menguva.
Studio7 haina kukwanisa kunzwa divi raMuzvare Khupe kuti vachatora zvakare here kana kuti kwete danho rekudzinga dzimwe nhengo dziri muNational Assembly pamwe nemudare reSenate, sezvo nhare mbozha yavo yanga ichinetsa kubata.
Mutungamiri weMDC, VaMorgan Tsvangirai, vanonzi vadzokera zvakare kuSouth Africa zvechimbi chimbi vamwe havasi kunzwa zvakanaka., ukuwo bato ravo richiti handizvo.
VaTsvangirai vakadzoka kumusha masvondo maviri apera mushure mekurapwa kwakare kuSouth Africa.
Munyori mukuru weMDC, VaDouglas Mwonzora, vanoti zviri kutaurwa pamusoro pekurwara kwaVa Tsvangirai ndezvemanyepo.
Vanoti bato ravo ratuma Va Tsvangirai kuSouth Africa nenyaya dzebasa sezvo vasingafanirwe kushaikwa pamusangano uyu.
Vatungamiri vehurumende, masangano eUnited Nations, vakuru vemabhizimisi nevamiriri vemasangano akazvimirira oga zviuru zviviri vange vari kumusangano wemazuva matatu kuGeneva, Switerland kutanga nemusi weMuvhuro.
Uyu musango wekutanga weGlobal Refugee Forum uyo wakanangana nekutarisa matambudziko anosangana nevanhu vari muhupoteri kana kuti vanotiza misha yavo nekuda kwehondo kana kushungurudzwa.
Vanhu vari muhupoteri vanosvika mamiriyoni makumi maviri nemashanu vari muhupoteri kochiti vamwe mamiriyoni makumi mashanu nemashanu vakatiza misha yavo munyika dzavo nekuda kwekusagadzikana munyika dzavo.
Gurukota rezvevashandi nekugarisana zvakanaka kwevanhu, Muzvinafundo Paul Mavima,  avo vakatungamira chikwata cheZimbabwe kumusangano uyu, vanoti nyika ine vanhu vakawanda vakapotera kubva kuRwanda, Democratic Republic of the Congo, Mozambique neEthiopia vanochengetwa paTongogara Refugee Camp kuManicaland.
VaMavima vanoti vakakumbira rubatsiro rwemari pamusangano uyu kuitira kuti vakwanise kuvakira vapoteri zvikoro uye kirinika vachiti izvi zvinobatsira vanhu vemunharaunda.
Sangano re Zimbabwe Football Association, Zifa, rinoti pane humbowo hwakawanda kuti pane huwori hwange huchiitwa nedzimwe nhengo dzesangano iri pamwe nevarairidzi nevatambi.
Huori uhu hunosanganisira kutengesa mitambo kune vanoita zvekubhejera mitambo vekuAsia.
Vanoona nezvekufambiswa kwemashoko muZifa, Va Xolani Gwesela, vaudza Studio7 kuti ichokwadi kuti pane nhengo dzeZifa nevamwe vaimboshandira sangano iri vambomiswa basa neChipiri kuitira kuti kuferefetwe kuti chiyi chiri kuitika.
Sangano iri raita musangano neChitatu rikaudza vatori venhau nenyika pamusoro pehuwori hwuri kuitika muZifa.
Dzimwe nhengo dzekomiti yeZifa dzakamiswa basa dzinosanganisira Va Edzai Kasinauyo, avo vakangobva kugadzwa pasarudzo yakaitwa gore rapera nevaimbove murairidzi wemaWarriors, VaIan Gorowa, nevamwewo.
Nhengo idzi dzinonzi dzange dzichishanda nerimwe koronyera rekuAsia.
Mutungamiri wesangano reZifa, VaPhillip Chiyangwa, vanonzi vabuda panhepfenyuru ye Zimbabwe Broadcasting Corporation vachitaura pamusoro pehuwori uhwu uhwo vanoti huchaferefetwa sezvo paine humbowo hwekuti hwakaitika.
Mumwe mutsigiri wechikwata chemaWarriors, Va Fabian Mahembe, vanoti zviri kuita muZifa zvinorwadza sezvo zvichizokwanisa kuuraya mutambo wenhabvu munyika.
"Chinorwadza ndechekuti tichiri kungobva munyaya dzehuwori dzange dzichiitika pasi peAsigate munguva yapfuura izvo zvakapotsa zvauraya bhora saka kuzonzwa kuti tadzokera zvakare muhuwori zvinorwadza tamirira kuti tinzwe kuti zvichaitwa seyi," VaMahembe vaudza Studio7.
"Taifunga kuti hutungamiri hutsva hwe Zifa huchasandura zvinhu, asi takatyamadzwa tichinzwa nyaya dzehuwori idzi," VaMahembe vanodaro.
Hurongwa hwekuradzikwa kwemudzimai wevaimbove mutungamiri weAmerica, VaGeorge H. Bush Senior, Mbuya Barbara Bush, avo vakashaya neChipiri, huri kuenderera mberi neMugovera.
Vemhuri yekwaBush vazivisa veruzhinji kuti Mbuya Bush vachaitirwa munamato ku St Martin’s Episcopal Church ku Houston mu Texas, uko vaienda nemurume wavo vachiri vapenyu.
Munamato uyu wanzi uchapindwa nevachakokwa chete neve George Bush Presidential Library Foundation. Vaimbove vatungamiriri veAmerica nevamwe vanoremekedzwa, vari kutariswa kunge vari kumunamato uyu.
Mutumbi waMbuya Bush, avo vakashaya vave nemakore makumi mapfumbamwe nemaviri, ucharatidzwa veruzhinji nemusi we Chishanu, uchizoradzikwa pa Bush Presidential Library ku College Station kuTexas kwakare.
Kunze kwemurume wavo akamboita mutungamiri wenyika, mwana wavo, VaGeorge W Bush, vakaitawo mutungamiri wenyika kubva muna 2001 kusvika muna 2009.
Mumwe mwana wavo, Jeb Bush, akamboitawo gavhuna weFlorida, akakwikwidzawo musarudzo yeRepublican Party yekutsaga munhu achamirira bato iri musarudzo yemutungamiri weAmerica, asi vakakundikana.
Nyanzvi munyaya dzenhoroondo dzenyika, VaMoses Rumano, vanoti Mbuya Barbara Bush vanga vakasimba zvikuru munyaya dzezvematongerwo enyika uye pane zvakawanda zvinogona kudzidzwa kubva pavari nehutungamiriri hwemuZimbabwe.
Vatiwo vanhu vakawanda vasiri zvizvarwa zvemu America vari kuchema pamwe chete nemhuri yekwaBush.
Gurukota rezvehutano, Doctor Obadiah Moyo, vazivisa kuti munyika mave nevanhu vanosvika makumi manomwe nemakumi mana nemumwe vari kuongororwa kana vaine hutachiwana hwe coronavirus vanonzi vakabva kunyika dzine dambudziko rechirwere ichi.
Dandemutande reTwitter rebazi rezvehutano razivisa kuti VaMoyo vataura mashoko aya pamusangano wemapazi akasiyanasiyana wekutarisa nezvegadziriro iripo pakudzivirirwa kwechirwere ichi kuti chisapararira munyika.
Kanzuru yeguta reHarare inonzi yasarudzawo zvipatara zviviri zvinoti Wilkins neBeatrice Infectious Disease Hospital senzvimbo dzichashandiswa mukudzivirirwa kwechirwere ichi.
Coronavirus inonzi yauraya vanhu vanosvika mazana mana nemakumi maviri nevanomwe muChina chete, kuchitiwo mumwe chete kunze kweChina, kunove kuPhilippines.
Vamwe zviuru makumi maviri nemazana manomwe nevana vanonzi vabatwawo nechirwere ichi muChina chete.
Studio7 yakundikana kubata gurukota rezvehuutano Doctor Moyo kuti tinzwe zvizhinji panyaya iyi. Asi gurukota iri rakaudza Studio7 mukupera kwesvondo kuti bazi raro rakagadzirira kurwisana nehutachiwana uhwu.
Vakambove gurukota rezvehutano, uye vari munyori wezvehutano muMDC, Doctor Henry Madzorera, havaone sekunge hurumende yakagadzirira zvakakwana mukudzivirira hutachiwana uhwu sezvo vasati vambonzwa kana pave nevashandi vakadzidziswa kurwisana nedambudziko iri.
Doctor Madzorera vanoti panofanirwa kutorwawo matanho akasimba ekuongorora vanopinda vachibva kunyika dzine chirwere ichi, pachiitwawo zvakare matanho ekuvarambidza kupinda muvanhu sezvo chirwere ichi chiri nyore kuparadzirwa muvanhu.
Vateveri venhabvu vayambira maGreen Machine eCaps United kuti vasadherere vashanyi ve Al Ahly Tripoli, Libya, avo vari kutatarika mumakundano eCaf Champions League mumutambo wavo muNational Sports Stadium neChishanu.
Vanofarira nhabvu munyika vanoti Caps United haifanire kutarisira Al Ahly Tripoli pasi sezvo chikwata ichi chichiziva kuti kukundwa muZimbabwe kuri kureva kusvika kumagumo kwenzira yavo yemakundano eCaf Champions League egore rino.
Muongorori wemutambo wenhabvu, VaFarai Kambamura, vanoti kukurumidza kusvika kwakaita vashanyi ava muZimbabwe kunoratidza kuti hapana chimwe chavari kufambira kunze kwemapoinzi matatu.
Munyori wenhau dzemitambo mubepa nhau reNews Day, Tawanda Tafirenyika, anoti verushinji vasatarisire mutambo wakapfava paAl Ahly Tripoli sezvo chikwata ichi chiri kuda kuita mbiri nekusvika mumakota fainari kekutanga mumakwikwi aya.
Muteveri weMakepekepe, VaTafadzwa Mufundisi, vanoti Caps United haifanire kudhererera Al Ahly Tripoli nekuti kuita mangange kwayakaita neZamalek kuri kuratidza kuti hayiasi yekutarisira pasi.
Asi VaMufundisi vanofunga kuti Makepekepe anokunda asi kwete nezvibodzwa zvakawandisa sezviri kudiwa, asi 1-0 chete.
Chikwata chekuLibya ichi chakaratidza kuti hachisi kutamba nemutambo uyu mushure mekusvika muHarare neMuvhuro, mazuva mana mutambo wavo usati watambwa.
Asi Makepekepe anofanira kukunda mumutambo uyu kunyange 1-0 zvayo kuti varambe vari munzira yekuenderera mberi nemakundano.
Vanotungamira chikwata ichi vadzikisa mari inobhadharwa pagedhe kubva pamadhora mashanu ayo vanga vachishevedzera mumitambo yakadai, kusvika pamadhora matatu.
Zimbabwe iri kusvitsa makore makumi mana neMugovera kubva nyika yawana kuzvitonga, vakawanda vachichema nerekuti hurumende yeZanu PF iri kurasa zvinangwa zvakaita kuti vanhu vaende kuhondo kunorwira rusununguko rwenyika.
Vanhu vakawanda vataura neStudio7 vanoti havana chekupemberera mukusununguka kwenyika sezvo zvakaenderwa kuhondo zvisiri kuzadzikiswa.
Amai Janet Kanavete, vanoshanda nesangano reZimbabwe Human Rights Association, vanoti kumbunyikidzwa kuri kuitwa kodzero dzeveruzhinji munyika ndiko kunoita kuti vasaone rusununguko rwenyika.
Amai Kanavete vanotiwo veruzhinji vari kununga svosve nemuromo munyika kunyangw hazvo chimwe chakaenderwa kuhondo yaive nyaya yekuti hupfumi hwenyika hubatsire vanhu vese.
Mutauriri wevechidiki muMDC inotungamirwa naVaNelson Chamisa , VaStephen Chuma, vanoti kodzero dzevanhu dziri kuramba dzichityorwa, sarudzo dzemunyika dzinogaroita mutauro, hupfumi hwenyika huri kuenda kumawere, izvo zviri kupa kuti veruzhinji, kusanganisira vechidiki, vanonge svosve nemuromo.
Mumwe muzvinafundo, Dr Tinashe Mawere, vanotiwo nyika yakarasa gwara rehondo iro raive nechinangwa chekupedza hurombo, uhwo hwatonyanya kuwedzera munyika. VaMawere vanoti zvizvarwa zvenyika zvine dzidzo zviri kubuda munyika zvichinotsvaga mafuro manyoro kunze kwenyika, sezvo zvinhu zvisina kumira zvakanaka munyika.
Munyori mukuru musangano reZimbabwe Council of Churches, Reverend Kenneth Mtata, vanoti kunyange hazvo kune zvakagonekwa munyika zvakadai sekupa mukana wekuti vanhu vavhotere mutungamiriri wavanoda, nyaya dzenyunyuto nguva dzese dzinoitwa sarudzo, zvinhu zvinodzorera mashurenyika. VaMtata vanotiwo Zimbabwe iri kutadza kuita zvinhu zvakawanda zvinoita kuti hupenyu hwemunhu wese huve hwakanaka
Asi mushandi mukuru anoona nezvekubuditsa kwemashoko mubato reZanu PF, VaTafadzwa Mugwadi, vanoti zvinhu zvizhinji zvakaenderwa kuhondo zvakazadzikiswa sezvo vanhu vatema vava nemapurazi, uye munyika muchiitwa sarudzo dziri kutambirwa nenyika dzakapoteredza Zimbabwe.
VaMugwadi vanoti matambudziko ari munyika ari kukonzerwa neavo vasingadi budiriro yenyika pamwe nezvirango zvehupfumi zvavati zvakatemerwa nyika
Asi dzimwe nynazvi munyaya dzehupfumi dzinoti, Zimbabwe, iyo yaive hurudza munyaya dzekurima, yakatadza kuronga zvakanaka hurongwa hwayo hwekuendesa ivhu kuvatema, sezvo chirongwa ichi, chabatsira vashoma, zvikuru vakuru vakuru muZanu PF, avo vane mapurazi anodarika rimwe chete, pamunhu mumwe chete.
Nyanzvi idzi dzinotiwo kutadza kutonga kwehurumende yeZanu PF ndiko kuri kupa kuti zvinhu zviende kumawere muZimbabwe.
Asi munyori mubazi rezvekuburitswa kwemashoko, Va Nick Mangwana, vanoti pane zvinhu zvakawanda zvakagona kuitwa nehurumende zvinosanganira kutora ivhu, kupa hupfumi kuvanhu, dzidzo nezvimwewo.
Asiwo VaMangwana vanoti nyika inofanirwawo kugadzirisa nyaya yehuori kuitira kuti nyika inyatsofamba mugwara, pamwe nekugadzirisa zvimwe zvichiri kunetsa munyika.
Zimbabwe, iyo yakawana kuzvitonga musi wa 18 Kubvumbi 1980, iri kucherechedza kekutanga, kuwana kwenyika kuzvitonga, vanhu vakagara mudzimba dzavo, senzira yekudzivirira chirwere cheCoronavirus, icho chauraya vanhu vakawanda pasi rose.
Black Rhinos yasandura tsika dzayo dzemakore apfuura nekupa basa murairidzi asiri nhengo yeZimbabwe National Army.
Chikwata ichi chapa basa kuna Hebert Marowa uyo aimbove kuDynamos uyezve asina kunge aine hukama neChipembere. Murairidzi uyu ange achirairidza kuBotswana makore maviri apfuura.
Aka ndiko kekutanga pamakore gumi apfuura kuti chikwata cheZimbabwe National Army ichi chipe basa kumurairidzi asiri nhengo yeZimbabwe National Army mushure mekusandura varairidzi vakaita saNesbert Saruchera, Droment Chirova, Jack Mutandagari, Gift Makoni naMaronga Nyangela avo vanove nhengo dzeZimbabwe National Army.
Marowa uyo aive mutevedzeri waKalisto Pasuwa apo Dynamos yakatora mukombe weligi kana kakateverana ane mutoro mukuru kuedza kudarika zvakaitwa naMtizwa uyo akasvitsa Chipembere pachinhanho chechinomwe mugore ravo rekutanga muPremier Soccer League.
Black Rhinos yaive muDivision One mwaka wa 2016. Mtizwa akasiiswa basa mushure mekunge Black Rhinos yakapedza iri pachinhanho chechinomwe, panguva iyo vatungamiri vechikwata ichi vaida kuti Rhinos ipedze iri pazvikwata zvina zvaive pamusororo soro.
Marowa ndiye mumwe wevarairidzi vana vatsva vachange vari muPremier Soccer League gore rino kusanganisra Joseph Takaringofa, Godfrey Tamirepi, naBekithmba Ndlovu.
Zvichakadaro, chikwata cheHighlanders chazivisa icho kuti chichadoma murairidzi wacho mutsva nemusi weChina.
Sachigaro weBosso VaModerm Ngwenya vataurira vatori venhau kuti varikupa basa kumurairidzi akambotambira Highlanders, anoziva tsika dzeHighlanders, uyezve anoziva zvinangwa zveHighlanders.
Asi vanoziva zviri kuitika vanoti Highlanders yakatopa basa kare kunaMadinda Ndlovu uyo anga ari kuBotswana asi parizvino adzoka muBulawayo, chasara chete kuri kuzivisa veruzhinji.
Madinda anonzi akatosarudza kare mutevedzeri wake achinzi iye akatozivisa veHighlanders kuti ari kuda Mandla Mpofu kuti amubatsire pabasa rakakosha iri.
Vatsigiri veHighlanders havasi kufara mushure mekunge chikwata chavo chakapedza chiri pachinhanho chechitanhatu mwaka wapera kunyange hazvo chaive nevatambi vaiyemurwa nezvikwata zvakawanda.
Totarisa mutambo wekiriketi. VeZimbabwe Cricket vavhara vende rakasiiwa naMakhaya Ntini nechimbi chimbi mushure mekupa basa kuna Douglas Hondo uyo akaita mukurumbira achitambira chikwata chenyika ichi.
Pamusoro pezvo, vatungamiri vemutambo uyu vadzora zvekare Walter Chawaguta semutevedzeri wemurairidzi wechikwata ichi Heath Streak panguva iyo Zimbabwe iri kuda kusandura mafambiro ari kuita zvinhu munhandare.
Hondo naChawaguta vaive nhengo dzevarairidzi vemaChevrons muna2014 apo Zimbabwe yairairidzwa naAndy Waller.
Hondo naChawaguta vabatana nechikwata cheZimbabwe icho chiri munzira kuenda kuBangladesh uko vari kunotamba mumakundano ezvikwata zvitatu zvinosanganisirawo Bangladesh neSri Lanka.
Asi muteveri wemutambo uyu VaShingirai Miti vanoti varairidzi vechikwata ichi vane basa guru zvichitevera kungozvindikitwa kurikuitwa maChevrons apo varikutamba nedzimwe nyika.
VaMiti vanoti semaonero avo, Hondo, Chawaguta, nemurairidzi wemaChevrons Heath Streak vanofanira kuvaka chikwata chitsva nechimbi chimbi.
Kuti vachengetedze basa ravo, vatambi veZimbabwe vanofanira kutanga kukunda murwendo rwavo rwekuBangladesh uko vari kutanga kutamba musi wa 15 Ndira vasati vaenda kunotamba neSri Lanka musi wa 21 Ndira.
Boka reZimbabwe Energy Regulatory Authority razivisa nezvekukwira zvakare kwemutengo wemafuta edzimotokari nezvikamu zvinoita gumi nezviviri kubva muzana.
Izvi zvinonzi zvasiya rita remafuta epeturu rave kutengeswa nemadhora gumi nematanhatu nemasendi makumi manomwe nemashanu, richibva pamadhora gumi nemana ane masendi makumi mapfumbamwe nemanomwe.
Dhiziri rakwirawo mutengo kubva pamadhora gumi nemashanu nemasendi makumi matanhatu nemana kuenda pamadhora gumi nemanomwe ane masendi makumi mana nemanomwe parita.
Nyanzvi mune zveupfumi vachishanda vakazvimirira, VaMasimba Kuchera, vanoti kukwira kwemutengo wemafuta ekufambisa uku kunorevawo kuti mitengo yezvinhu zvinodiwa nemunhu zuva nezuva zvakaita seshuga, chingwa, upfu nemafuta ekubikisa ichakwirawo.
VaKuchera vanoti dambudziko rinoitika nderekuti vanotakura vanhu pamwe nezvinhu vanobva vakwidzawo mitengo yavo, kuchitiwo vezvitoro, zvikuru vari kure nemadhorobha, vanenge vawedzerawo mitengo zvakanyanya.
Nyanzvi mune zveupfumi dzinoti chiri kukonzera kukwira kwemutengo wemafuta svondo roga roga inyaya yekutandanisana nehuremu hwedhora rekuAmerica, iro riri kutengeswa nemadhora emunyika anogona kusvika kugumi nemashanu padhora rekuAmerica rimwechete.
Vanoti vakawanda vane dzimotokari vave kutodzisiya kudzimba sezvo vasisakwanisa kufamba nadzo nguva dzose nekuda kwekukwira kwemutengo wemafuta uku.
Hurumende nhasi yaburitswa mugwaro rayo kana kuti Government Gazette rebhiri reMedia Information Bill rekuvandudza chimwe chikamu chemutemo weAccess to Information and Protection of Privacy Act.
Chikamu chiri kuvandudzwa ndechechikamu chegumi kana kuti Section 10:27 kuti chienderane nechikamu chechimakumi matanhatu nembiri kana kuti section 62 chebumbiro remutemo.
Chikamu chiri kuvandudzwa ichi chakanangana nekuti vatori venhau vangawane sei mashoko kubva kumapazi ehurumende nemakambani ayo.
Munyori mukuru wezvekuburitswa kwemashoko VaNick Mangwana vanoti bhiri iri rinoratidza pachena kuti hurumende yakazvipira kuvandudza mitemo yange ichinzi inodzosera kumashure hutongi hwejekerere nemashandiro evatori venhau.
Vati mapazi ehurumende anenge ave nemushandi anenge achishanda nevatori venhau kuvapa zvavanenge vachida zvakakoshera ruzhinji.
Asi vamwe vatori venhau vanoti bhiri itsva iri harina kunyanya kusiyana nemutemo weAIPPA. VaMangwana vanoti izvi ndezvemugotsi matsuro.
Gweta vari nyanzvi munyaya dzemitemo yekuburitswa kwenhau VaChris Mhike vanoti pachine zvakawanda zvinoda kugadziriswa.
Mumwe mutori wenhau anemukurumbira zvikuru vari mupepeti mukuru weZimFact VaChris Chinaka vanoti iri idanho rekutanga asi rwendo rwurefu. Mashoko aya atsinhirwawo nemutungamiri weMedia Monitors Zimbabwe Muzvare Patience Zirima.
Vatori venhau nevanorwira kodzero dzevanhu vanoti mitemo yeZimbabwe yakaita seAIPA nePOSA haina kusiyana zvakanyanya nemitemo yaishandiswa nehurumende yeRhodesia yakaita seLaw and Order Maintenance Act, Official Secrets Act, Emergence Powers Act, Censorship of Publications Order of 1965.
Asi hurumende inoti iri kuyedza kuvandudza zvinhu uye hurumende inofanirawo kuona kut vatori venhau havafukure hapwa zvinokanganisa nyika sematauriro aVaMangwana.
Mutemo uyu uchaendeswa kuvanhu wozodzoswa kudare reparamende mutungamiri wenyika VaEmmerson Mnangagwa kuti uve mutemo.
Bazi rezvehutano neMuvhuro rakazivisa kuti huwandu hwevanhu vafa nechirwere cheCovid-19 hwakanga hwasvika pazana nemakumi matatu nevashanu kana kuti 135, kuchitiwo vabatwa nechirwere ichi munyika yose vasvika pazviuru zvishanu nemazana matatu ane vasere kana kuti 5 308.
Bazi iri rakati vanhu vakanga vapora kubva kuchirwere ichi kusvika neMuvhuro vakanga vasvika pazviuru zvitatu nemazana masere ane makumi mana nevasere kana kuti 3 848, izvo zvakasiya vanhu chiuru nemazana matatu nemakumi maviri nevashanu kana kuti 1 325 vari ivo vachine chirwere ichi munyika yose.
Mukuedza kudzivirira kupararira kwechirwere ichi munyika, bazi rezvehutano rakabatana nesangano reUnited Nations Population Fund (UNFPA) riri kupa zvidzidzo kuvanhu vachazonodzidzisawo vamwe pamusoro pemabatirwo anofanirwa kuitwa Covid-19 uye kuti chirwere ichi chingadzivirirwa sei kuti chisapararira.
Zvidzidzo izvi zviri kuitirwa kuDomboshawa, uye vari kupinda muzvidzidzo izvi vanozotarisirwa kunodzidzisawo vamwe vari mune zvehutano mumapoka avo, avo vanozodzidzisawo vamwe munharaunda dzavagere.
Bazi iri razivisa kuburikidza neTiwtter kuti vapinda muzvidzidzo izvi vanhu vabva kubazi rezvehutano, kumapurisa nemauto, uyewo vamwe vabva kumasangano akazvimirira.
Mukuru wesangano reCommunity Working Group on Health, VaItai Rusike, vanoti hurongwa hwekudzidzisa vadzidzisi uhwu hwakakosha zvikuru sezvo huchizobatsira kuti dzidziso pamusoro pechirwere ichi izokwanisa kupararira nenyika yose.
VaRusike vakurudzirawo kuti dzidziso pamusoro pechirwere cheCovid-19 iwandire pamwe nekupararira kunzvimbo dzinogara veruzhinji pamwe nekumaruwa, uko vanoti veruzhinji vanenge vari kuratidza kuti havasi kuteerera kurudziro dzebazi rezvehutano pamwe neWorld Health Organisation dzekuti vazvivhare miromo nemhino, kugeza maoko, pamwe nekusiya mukaha pakati pavo nevamwe.
Zvichakadaro, Johns Hopkins University Hospital yemuno muAmerica, iyo iri kuongorora chirwere ichi inoti pasi rose vanhu vanodarika mamiriyoni makumi maviri neimwe nezviuru mazana mapfumbamwe negumi nezvisere, kana kuti 21 918 000 vabatwa nechirwere ichi, icho chaurayawo vanhu vanodarika zviuru mazana manomwe nemakumi manomwe nezvina nemazana manomwe, kana kuti 774, 700.
America ndiyo ichiri pamusoro pahuwandu hwevanhu vabatwa neCovid-19, avo vadarika mamiriyoni mashanu nezviuru mazana mana nemakumi mana nezvina, kana kuti 5, 444, 000
Vanhu vafa muAmerica vadarika zviuru zana nemakumi manomwe, kana kuti 170, 000.
MuAfrica vanhu vanodarika miriyoni nezviuru zana nemakumi maviri nezvisere, kana kuti 1,128 000, vabatwa nechirwere ichi, kuchitiwo vashaya vadarika zviuru makumi maviri nezvishanu nemazana masere, kana kuti 25, 800.
Vanhu vapona kubva kuchirwere ichi vadarika zviuru mazana masere nemakumi mana nezvitanhatu, kana kuti 846, 000.
South Africa ndiyo iri pamusoro muAfrica iine vanhu vanodarika mazana mashanu nemakumi mapfumbamwe ezviuru, kana kuti 590, 000 vabatwa nacho.
Vanhu vafa nechiwere ichi muSoiuth Africa vadarika zviuru gumi nechimwe nemazana mapfumbamwe kana kuti 11, 900.
Masangano akakosha ekunze ari kutsika madziro panyaya yekubatsira Zimbabwe munyaya dzezvehupfumi izvo zvinonzi nenyanzvi munyaya dzezvehupfumi zvave kukonzera kusagadzikana munyika.
Paris Club, IMF neWorld Bank, masangano akakosha zvikuru pakukweretesa nyika dzepasi rino mari anoti haasi kuzobatsira Zimbabwe nezvikwereti kana isina kuvandudza zvinhu munyaya dzezvehupfumi uye zvematongerwo enyika.
Vachipindura chikumbiro cherubatsiro kubva kugurukota rezvemari Muzvinafundo Mthuli Ncube, mutsamba iri mumaoko eStudio 7, sachigaro weParis Club Amai Odile Renaud-Basso vakati hakuna kukanganwirwa zvikwereti kana kupihwa zvimwe kuchaitwa Zimbabwe kana isina kuvandudza zvinhu munyaya dzezvehupfumi nematongerwo enyika.
Ichi chibhakara chematsenanzungu kuZimbabwe nekuti yange iine chivimbo chekuwana donhodzo kuParis Club uko yagara iine chikwereti chinodarika mabhiriyoni matatu.
Gungano iri rinotiwo mari dziri kupihwa Zimbabwe kubatsira kurwisa chirwere cheCovid19 dzinofanira kushandiswa zvakanaka kuti vanokweretesa mari vazode kubatsira mune remangwana. Kushaya zvikwereti uku kwave kupa kuti hupfumi hwenyika hutatarike zvakanyanya uye kuti hurumende iburitse meno ayo.
Mubatanidzwa wenyika dzenyika dzekumawirira weEuropean Union unoti kunyangwe hazvo mubatanidzwa wemapato ezvematongerwo wePOLAD wakanaka, hapana chinobatika chinobuda kana pasina mutungamiri weMDC Alliance VaNelson Chamisa avo vakawana mavhoti akawanda pamapato ose anopikisa musarudzo dza2018.
Asi vachitaura kudare resenate nemusi weChina, VaNcube vakati vaisa mitemo yekumutsiridza hupfumi asi pane makoronyera ari kuvhiringidza hupfumi nekutengesa mari pamukoto. Vanoti nyaya yekuparurawo musika wemari yekunze wecurrency exchange munongedzo wekuti vakazvipira kugadzirisa hupfumi.
Mapurisa anotiwo vanhu vanodarika mazana maviri vasungwa kusvika parizvino nekuramba kutambira dhora remunyika vachinzi vari kutyora mutemo weBank Use and Suppression of Money Laundering Act unoti wose anoramba kushandisa mari iri pamutemo anosungwa.
Kuti danho iri rinoshanda? Nyanzvi munyaya dzemabhanga VaGilbert Muponda vanoti mutemo unomanikidza vanhu kutambira mari yakaparurwa neRBZ..
Asi Nyanzvi munyaya dzezvehupfumi vachidzidzisa paDurban University of Technology Muzvinafundo Gift Mugano vanoti mitemo yehurumende yekurambidza kunyatsoshanda kwemari yapanharembozha kwapa kuti vanhu vashaye chivimbo nemari yemunyika.
Mashoko aya atsinhirwawo neimwe nyanzvi munyaya dzezvehupfumi Dr Prosper Chitambara vesangano reLabour and Economic Development Research Institute avo vanoti kushaya simba kwedhora remunyika kunoreva kuti hazvichave nyore kushandisa mari diki nekuti kuitakura watove mutoro.
Kunyangwe paine maonero akasiyana pamatanho ari kutorwa nehurumende, vakawanda vari kutenderana kuti Zimbabwe inofanira kuvandudza zvinhu munyaya dzezvehupfumi nekutengesa zvinhu zvakawanda kunze kwenyika.
Mamiriro akaita zvinhu munyika anozni ari kupa vemabhizimisi vekunze kuti vazengurire kuzouchika mari yavo muZimbabwe.
Gurukota rinoona nezvemitemo VaZiyambi Ziyambi vari kuyambira vanhu vari kupomerwa mhosva dzekuuraya vamwe nemapanga kuri kucherwa goridhe nezvimwe zviwanikwa kuti vachapfurwa nemapurisa nepfuti.
Sangano reZimbabwe Peace Project mugwaro raro remamiriro akaita zvinhu muzvimbo dzinocherwa zviwanikwa rakati vanhu vanosvika zana nevashanu vainge vafa mukurwisana nemapanga kwevanokorokoza ava kubva muna Nyamavhuvhu kusvika muna Gumiguru chete.
Vanhu vanodarika mazana maviri nemakumi maviri nemumwe vainge vakuvadzwa mukurwisana uku.
Gweta rinorwira kodzero dzevanhu vachitungamira sangano reHuman Rights Watch kuchamhembe kweAfrica VaDewa Mavhinga avo vanoti kupfura vanhu vasina kusungwa nekuendeswa kumatare kutyora kodzero dzavo.
Pane maonero akasiyana siyana panyaya yekupesana kuri kuitika muMDC inotungamirwa naVaNelson Chamisa zvichitevera kudzingwa kwakaitwa nhengo ina dzebato iri muparamende nechikwata chinotungamirwa naMuzvare Thokozani Khupe.
Zvinonzi dzimwe nhengo dzeparamende dzakasarudzwa dziri muMDC Alliance hadzisi kufara nedanho rakatorwa neNational Standing Committee yebato iri rekuti dzimbomira kuita basa reparamende nepamusana pekudzingwa kwakaitwa nhengo ina dzebato iri muparamende neChipiri svondo rino.
Dzimwe nhengo dzeparamende dzatataura nadzo parunhare idzo dzisina kuda kudomwa nemazita dzati dzakamirira kuona kunowira tsvimbo nedohwe pamusangano wenhengo dzeparamende webato radzo wakatarisira kuitwa svondo rinouya.
Vazhinji vevatataura navo vati hupenyu huchavaomera kana vakarega kuenda kuparamende sezviri kutaurwa nehutungamiri hwebato ravo.
Asi vamwewo vati vakazvipira kuita zvose zvinodiwa nemutungamiri wavo, VaNelson Chamisa.
Munyori anoona nezvinoitika muparamende muMDC Alliance, VaKucaca Phulu, vati titaure nemunyori mukuru mubato iri, VaCharlton Hwende, avo vanoti havasi kuzodzokera kumashure padanho ravakatora vachiti chikuru ndechekuti vachengetedze musangano wavo kubva kuZanu PF iyo yavanoti yapindira mumafambisirwo ari kuitwa zvinhu mubato ravo.
Asi munyori anon nezvekufambiswa kwemabasa muZanu PF, VaObert Mpofu, vakati sebato havanei nekunetsana kuri kuitika muMDC.
Zvichakadai, VaDouglas Mwonzora, avo vave kuzviti munyori mukuru muMDCT zvichitevera mutongo weSupreme Court uyo wakati VaChamisa havana kusarudzwa zviri pamutemo kuti vave mutungamiri webato ravo zvichitevera kufa kwakaita VaMorgan Tsvangirai, vati nhengo dzebato ravo dzinosungirwa kuita basa radzakasarudzirwa.
VaMwonzora vati havasi kuzodzinga dzimwe nhengo dzeparamende paichavhurwa kunze kwekunge nhengo idzi dzatyora mirawu yebato.
Nhengo yeZanu PF inomirira Makonde muparamende, VaKindness Paradza, vati kana nhengo dzeMDC dzikasauya kuparamende kwenguva yakatarwa nemutemo dzinozodzingwa kuparamende uye vati hapana sarudzo dzechipiri dzichaitwa kana kuti ma by-elections.
Nyaya yekudzingwa kwenhengo dzeparamende kana dzarovha yatsinhirwa nerimwe gweta remuHarare, VaKudzayi Kadzere.
Imwe nhengo yeMDC, VaTapera Sengweni, vati nhengo dzeparamende dzebato ravo dzaita sehuswa huri pakati penzou mbiri dziri kurwa asi kuparamende kuriko kwavanowana chouviri.
VaParadza vakurudzira kuti VaChamisa nevamwe vavo vari muMDC kuti vatevedzere zvakataurwa nematare zvekuenda kukongiresi.
Vati kana nhengo dzeMDC dzikarega kuenda kuparamende pamwe nekugara semakomiti eparamende hazvivatadzise kufambisa reparamende seZanu PF.
National Standing Committee yeMDC inotungamirwa naVaChamisa yakati haisi kutambira zvakabuda kumatare uye bato ravo harisi kuzoenda kukongiresi yechimbichimbi ichiti kongiresi iyi yakatodyiwa nenguva uye nhengo dzeparamende hadzichapindi muparamende senzira yekuratidza kusafara nekudzingwa kwakaitwa nhengo dzaro ina muparamende.
Asi Muzvare Khupe nevamwe vavo vanoti kongiresi inotofanirwa kuitwa pasarudzwe mutungamiri mutsva zviri pamutemo sezvakaturwa nematare.
Veruzhinji vari kuyambirwa nenyanzvi munyaya dzehutano kuti vagare vachisimbisa miviri yavo kuburikidza nekuita mitambo pamwe nekusadya chikafu chine munyu wakawandisa kuitira kuti vasabatwe nechirwere che High Blood Pressure, icho chiri kuuraya vanhu vakawanda munyika.
Amai Munashe Mandisodza mudzimai ane muviri mudiki, uye vachigara kuWestlea muHarare.
Amai Mandisodza vane dambudziko rechirwere cheBP, icho chakatora nguva yakareba kuti vazive vanacho sezvo chirwere ichi chisingaratidze kuti chanyuka sezvinoita zvimwe zvirwere.
Mumwe mugari wemuHarare, Va Elliot Mupesi, vanoti munhu akagara kwenguva yakareba vachinwa hwahwa pamwe nekugocha nyama vachidya apo vainwa doro nevamwe vavo.
Izvi zvakaita kuti vapedzisire vava nechirwere cheBP, makumbo avo achigara akazvimba nepamusana pechirwere ichi.
Imwe nyanzvi munyaya dzehutano, Dr Caldwell Munjoma, vanoti ichokwadi kuti kudya munyu wakawandisa, zvimwe zvezvinhu zvinokonzera kuti munhu azoita dambudziko reBP.
Dr Munjoma vanoti vanhu vanoputa fodya pamwe nekunwa doro zvakapfurikidza, ndivo vamwe vevanhu vanobatwa nechirwere cheBP. Vanoti kuputa fodya kuvhiringidza kuzwa munyu izvo zvinozoita kuti vawanze munyu muchikafu chavanodya.
Dr Munjoma vanoti vamwe vanhu vanobata chirwere kubva mudzinza ravo, sezvo vachiberekwa vaine ma genes ane chirwere ichi.
Dr Munjoma vanoti tsvakurudzo yakaitwa nenyanzvi dzehutano kuAmerica, inoratidzawo kuti BP inonyanya kubata vanhu vatema kudarika vachena.
Dr Munjoma vanoti sezvo vanhu vatema vakaonekwa kuti ndivo vanonyanya kubatwa wechirwere ichi, vakazodya chikafu chisina utano, zvinobva zvanyanya kuvhiringidza hutano hwavo.
Dr Munjoma vanoti chirwere cheBP chinonyanyawo kubata zvakare vanhu vane muviri yakakurisa inonzi pachirungu obesity, vasingatwasanudze mitezo yavo kuburikidza nekufamba, kumhanya nekuita mitambo.
Ongororo yakaitwa nesangano reAmerican Heart Association inoratidza kuti BP ndiyo chimwe chezvirwere zvinokonzera kuoma kwemitezo, kana kuti stroke.
Studio 7 haina kukwanisa kunzwa kugurukota rezvehutano, Dr Obediah Moyo, pamwe nemunyori mubazi ravo, Dr Agnes Mahohva, sezvo vaviri ava vakange vasiri kudaira mbozhanhare dzavo.
Asi ongororo yakaitwa neUniversity of Zimbabwe inoratidza kuti vanhu zvikamu makumi maviri nezvinomwe kubva muzana, vanorarama nechirwere che High Blood Pressure.
Hurumende inoti huwandu hwevanhu vabatwa nechirwere cheCovid-19 munyika huchiri hwakamira pamakumi maviri nesere, vana vakafa, uye vaviri vakapona kubva kuchirwere ichi.
Izvi zvinogadziridza mashoko akambenge aburitswa nebazi rezvehutano neChina, ayo aiti huwandu uhwu hwakanga hwakwira kuenda pavanhu makumi maviri nevapfumbamwe zvichitevera kuwanikwa kwemumwe munhu kuBulawayo aine hutachiwana hunokonzera Covid-19.
Asi bazi iri razoburitsa mamwe mashoko anoti huwandu uhwu huchiri pavanhu makumi maviri nevasere, sezvo munhu akawanikwa aine hutachiwana neChitatu uyu akambenge ambongororwa nechakare.
Bazi rezvehutano iri rinoti nemusi weChitatu pakaitwa ongororo yepiri pavanhu zana nemumwe muBulawayo vakambenge vamboongororwa, izvo zvakaita kuti mumwe chete wavo abatwe zvakare aine hutachiwana hwe Coronavirus.
Bazi iri rinoti kune vanhu mazana mana nemakumi matanhatu vakaoongororwa nezuro kuona kana vaine hutachiwana hwe coronavirus, izvo zvasvitsa huwandu hwevanhu vaongororwa kusvika pari zvino pazviuru zvishanu nemazana mana nemakumi mashanu.
Chikoro chepamusoro cheJohns Hopkins chiri muno muAmerica chinoti vanhu vanodarika mamiriyoni maviri nemazana manomwe ezviuru vabatwa nechirwere ichi pasi rose, uye vanhu vafa pasi rose vadarika zana nemakumi manomwe ezviuru.
Munyori mukuru wesangano ravana chiremba vanorwira kodzero dzevanhu, reZimbabwe Association of Doctors for Human Rights, Doctor Norman Matara, vanoti kuongororwa kwevanhu kechipiri kwakakodzera nekuti kunoita kuti munhu azive kuti anenge apona zvechokwadi here kana kuti kwete kubva kuCovid-19, kana kuti anenge asati abatwa nechirwere ichi.
Asi vanoti sesangano havasati vagutsikana nehuwandu hwevanhu vari kuongororwa kana vaine hutachiwana sezvo huchiri pasi zvakanyanya.
Doctor Matara vanoti hurumende yakanga yakavimbisa kuti ichaongorora vanhu vanosvika zviuru makumi matatu panopera mwedzi uno waKubvumbi, asi havaoni izvi zvichibudirira.
Chikwata chehurumende chiri kuongorora bata murefu bata mupfupi iri kuitika mukanzuru yeBulawao change chiri kutarisirwa mudhorobha iri neChina kuti chitanga basa nemusi weChishanu.
Mukanzuru yeBulawayo maita kunetsana kunotyisa mushure mekunge mutevedzeri wameya, VaTinashe Kambarami, avo vakaedza kumisa basa munyori mukuru weguta, VaChristopher Dube, vachivapomera mhosva yehuori.
Bato reMDC radaidzawo makanzura aya kuti riyedze kugadzirisa kunetsana kuri mukanzuru kwapa kuti mamwe mapato akaita seMthwakazi Republican Party apindire achishora bato reMDC vachiti riri kuunza vabva kure kuti vatungamire mudunhu reBulawayo.
Asi MDC inoti pamutemo hapana chakaipa kuti munhu akwikwidze kwaakavaka musasa chero muri muZimbabwe.
Mutauriri weMthwakazi Republican Party, VaMbonisi Gumbo, vanoti MDC iri kusarudza vanhu vasingakwanise kutaura mutauro wechiNdevere.
Asi mutevedzeri wemunyori wezvekutongwa kwematunhu mubato reMDC, VaClifford Hlatshwayo, varamba kuti kune makanzura avo asingagone kutaura chiNdevere.
Danho rehurumende rekuda kuvandudza zvimwe zvikamu zvebumbiro remitemo yenyika rakonzera mutauro wakanyanya munyika.
Vanopikisa vanoti vari kozorwa semvumba kuona kuti hurumende haisi kuzotanga kuisa chigamba pambumbiro remitemo yenyika.
Asi gurukota rinoona nezvemitemo, VaZiyambi Ziyambi, vanoti bato reZanu-PF rakasarudzwa nevanhu nekudaro rine kodzero yekuita madiro pakuvandudza bumbiro.
Hurumende yakatoburitsa bhiri iri mugwaro reGovernment Gazette musi wa 31 Zvita.
Pamutemo, bhiri iri rinofanira kuenda kudare reparamende musi wa 31 Kurume sezvo richifanira kumira mazuva makumi mapfumbamwe kubva zvaraburitswa mugwaro rehurumende.
Asi mumwe mutevedzeri wemutungamiri webato guru rinopikisa reMDC, VaTendai Biti, vanoti hurumende ikaenderera mberi kuchatsva matemo mipini ichisara.
Kusarangwa kwevanouraya kana kushungurudza vatapi venhau kunoita kuti zvinhu zvakadai zvirambe zvichiitika izvo zvinove zvinokanganisa mabasa ekutapwa kwenhau uye kodzero yekutaura kweveruzhinji pasina kumbunyikidzwa.
Maonero aya akabuda nezuro pamusangano wekuzeya mamiriro akaita kodzero yekutaura kweveruzhinji pasina kumbunyikidzwa pamwe nemabasa ekutorwa kwenhau munyika dzemuAfrica uyo uri kuitwa muguta reMaseru muLesotho.
Vachitaura pamusangano uyu, chipangamazano munyaya dzekuchengetedzeka kwevatapi venhau musangano reUnited Nations Educational Scientific and Cultural Organisation, UNESCO, Muzvare Lydia Gachungi, vakati pane vatori venhau vanosvika makumi mashanu nemumwe vakauraiwa vari pabasa munyika dzakasiyana-siyana dzemuAfrica.
Muzvare Gachungi vakati panouraiwa kana kushungurudzwa vatori venhau, kashoma kuti nyaya idzi dziferefetwe zvizere kuitira kuti vanenge vaita izvi varangwe, vachiti maitiro akadai anokanganisa kuchengetedzeka kwevatapi venhau.
Mukuru wesangano reGender and Media Connect, Amai Abigail Gamanya, vakati panyaya dzekuchengetedzeka pabasa kwevatori venhau, zvakakoshawo zvikuru kuti kutariswe matambudziko anosangana nevanhukadzi vanoita basa rekutora nhau.
Muzvare Gachungi vakabvumirana nemaonero aya vachiti ongororo yesangano reUNESCO inoratidza kuti kushungurudzwa kwevatapi venhau vechikadzi munyika dzemuAfrica kuri kuwedzera.
"Chinhu chinonetsa ndechekuti vemakambani ekutapa nhawu havana mitemo iripo yakajeka inobastira kuchengetedzeka kwevatapi venhau vechikadzi. Vanenge vanofunga kuti kushungurudzwa kana kuti matambudziko anosangana nevatapi venhau vechikadzi akafanana neevatapi venhau vechirume asi izvi hazvisi izvo," vadaro Muzvare Gachungi.
Muzvare Gachungu vakaudza Studio7 kuti ongororo yeUNESCO inoratidza kuti pane nyika makumi maviri neina dzemuAfrica dzave nemutemo wakajeka weAccess to Information unokurudzira kuti hurumende pamwe nemapazi adzo, makambani kana masangano akasiyana siyana, abudise pachena zvaanoita. Asi vakati dzimwe nguva kuve nemitemo yakadaro hakunyanyobatsira mumabasa ezvekutapwa kwenhau sezvinotarisirwa.
Sachigaro weSouthern Africa Editors Forum, SAEF, uye vari nhengo yekomiti yeThe African Editors Forum, TAEF iyo yakaronga musangano uyu, VaWillie Mponda, vakati sangano ravo rakaona zvakakodzera kuita musangano wakadai sezvo zvinhu zvisina kumira zvakanaka munyaya dzemabasa ekutapwa kwenahu uye kodzero dzekutaura kweveruzhinji pasina kumbunyikidzwa munyika dzemuAfrica.
Musangano wekuLesotho uri kuitika panguva iyo vanorwira kodzero dzevatori venhau muZimbabwe vari kukurudzira kuvandudzwa kwemitemo ye Access to Information and Protection of Privacy Act, pamwe newe Criminal Law (Codification and Reform) Act zvichitevera kuvandudzwa kwemumwe mutemo wePublic Order and Security Act, uyo wava kunzi Maintenance of Public Order Act.
Musangano uyu uri kupindwa nevapepeti venhau, vatori venhau pamwe nemasangano akazvimirira anotsigira mabasa ekuburitswa kwenhau pasina kumbunyikidzwa kwevatori venhau.
Nyanzvi munyaya dzezvehutano dzinoti kunyangwe hazvo Zimbabwe yakatora matanho okuti munhu wese awane rubatsiro rwekuwana mushonga wekurapa chirwere cheshuramatongo cheHIV/Aids kune vanhu vakawandisa vasati vave neruzivo maerarano nezvinhu zvinokonzera kutapuriranwa kwechirwere ichi.
Imwe nyanzi munyaya dzehutano Dr Josephat Chiripanyanga vanoti chimwe chezvinhu chinonyanya kukonzera chirwere che HIV, kusangana pabonde pasina kushandisa zvekuzvidzivirira zvakaita semakondomu.
Vanotiwo kana munhu akabaiwa netsono yambobaiwa munhu ane hutachiwana hweHIV kana kutemwa nyora nereza yambocheka munhu ane HIV/Aids zvinogona kuti munhu atapurirwe chirwere.
Dr Chiripanyanga vanoti chirwere ichi chashungurudza mhuri dzakawanda asi Zimbabwe iri kuyedza kuwanira vanhu mushonga zvapa kuti zvinhu zvive nani.
Vaenderera mberi vachitiwo zvinofadza kuti huwandu hwevanhu vari kurwara nechirwere ichi hwadzikira zvikuru kana zvichienzaniswa nezvaiitika mumakore apfuura.
VaEmmanuel Gasa vekusangano reAids and Arts Foundation vakatsigira mashoko akataurwa naDr Chiripanyanga vachiti vanhu vazhinji havazive pavamire maererano nezvehutachiwana hweHIV.
Muzvare Maria Munzvandi veku Dzivaresekwa vanove mumwe wevakadzi vanorarama nehutachiwana hweHIV vanoti munhu wese, zvikuru vari muwanano vanofanira kuvhenekwa kuti vazive pavamire marerano nezveHIV/Aids.
Muzvare Munzvandi vanoti pane zvimwe zvinhu zvisingaburitswe pachena zvinokonzera kutapuriranwa kweHIV zvinova zvinhu zvinofanira kujekesera vanhu zvakanyanyisa.
Mutauriri weZimbabwe Association of Doctors for Human Rights, Dr Fortune Nyasha Nyamande vanoti Zimbabwe yakatarisana nedambudziko rehurwere weHIV/Aids kunyangwe hazvo kwave nemishonga inokwanisa kuwedzera makore ekurarama kwevanhu vanorarama nehutachiwana uhwu.
Dr Nyamande vanoti kuramwa mabasa kwavanachiremba kuri kupa kuti hurongwa hwekudzivirira kupararira kwechirwere ichi hunetse.
Mashoko aya anotsinhirwawo nemumwe anorwira kodzero dzevanhu vanorarama nehutachiona hweHIV/AIDS Muzvare Martha Tholana.
Musi wa 1 Zvita ndiro zuva rinoyeuchidzwa vanhu nezvechirwere ichi, hurongwa uhu gore rino hwakairtirwa kuMucheke Stadium, Masvingo.
Dingindira regore rino rakanangana nekukurudzira vanhu munharaudza dzavo kuti vataure nezvechirwere ichi kana kuti “Communities make the Difference.”
Team Zimbabwe irikudzoka kumba isina chayakabata kubva kuma 2016 Olympic Games.
Vamhanyi vatatu vanga vasara vakaremerwa nerwendo mushure mekutadza kupinda kana pavamhanyi gumi vekutanga mumwe wavo akatadza kupedza nzendo yemarathon.
Partson Ndlovu akapedza ari pachinhanho chemakumi mana nemumwe, achiteverwa naCuthbert Nyasango uyo aive pachinzvimbo chemakumi mashanu nemasere. Wirimai Juwao akatadza kupedza mujawo uhu.
Apo Ndlovu ari kudzokera kuAmerica uko anogara, Nyasango naJuwao vakananga kumba kuzosangana nevamwe vatambi gumi vaive kuma Olympics pamwe nemaMighty Warriors avo vakakundikanawo kuwana menduru zvikuru pamwedzi uyo kwaive nemakundano aya.
Kunyange hazvo Kirsty Coventry akasvika mufainari yemakwikwi ake, vamwe vese vakarohwa munharaunda yekutanga zvinoratidza kuti ramangwana remitambo reZimbabwe rine rima.
Zvakamira zvakadai. Shasha yakabuda zvine mutsinde pama Olympic Games ndi Usain Bolt wekuJamaiaca uyo akatora menduru nhatu dzegoridhe mu100 metres, 200 metres pamwe ne 4 x 100 metres.
Aya ave maOlympics matatu akateverana Bolt achitora menduru nhatu pamakundano ega ega. Asi mutinhwini wekuAmerica, Michael Phelps akapinda munhoroondo semutambi akatora menduru dzakawanda mumakwikwi emaOlympics.
Totarisa nyaya dzenhabvu.
Vatsigiri veDynamos vakave nemufaro neSvondo apo chikwata chavo chakatamba zvinodaadza ndokurova Harare City 2-1.
Dembare yaifanira kuve yakabuda nezvibodzwa zvakawandisa dai yakashandisa mikana yavakawana.
Pakapera nhabvu, nyaya dzaitaurwa ndedzematambiro aive aita chikwata kwete kuti murairidzi ngaeende serwange rwave rwiyo mazuva apera.
Murairidzi weDynamos Lloyd Mutasa anoti ari kufara zvikuru nekukunda kwavakaita asi achiwedzera kuti vane mutoro wakaoma kumberi.
Anoti vakomana vake vese vanga vaine shungu dzekuda kukunda ndosaka izvi zvaitika.
Harare City iri kuti svondo rino ikakunda, svondo rinouya yokundwa, izvo zvisikufadza vatsigiri vavo. Asi caputeni wevatambi Arnold Chivheya anoti zvinowanikwa munhabvu achiti iye varikuyedza kuzvigadzirisa.
Kukunda kwakaita Dynamos kwaauya panguva inofadza zviuru apo vavakidzani vavo veCaps United vakarohwa 3-1 neBulawayo City.
Hapana aitarisira kuti izvi zvichaitika asi zvasiya maGreen Machine ave nemapoinzi mashanu pasi peFC Platinum iyo yakafamba zvakanaka kuTriangle uko vakanokunda 2-1.
Highlanders irikuramba ichirohwa asi ikozvino yakadamburwa 1-0 neZPC Kariba kuNyanhunga. Asi Bosso iri kuramba iri pachinhanho chechitatu, poindi imwe chete pamusoro peDynamos.
Mimwe mitambo yakapera seizvi..
Chicken Inn 1 Tsholotsho 0
Mutare City 2 Hwange 1
How Mine 1 Chapungu 1
Borders Striker 2 Ngezi Platinum 0
Kwapera mitambo makumi maviri, zvikwata zvina zviri pamusoro soro ndeizvi..
FC Platinum 42 points
Caps United 37 points
Highlanders 32 points.
Dynamos 31 points.
Zvina zviri pasi pasi ndeizvi….
Hwange 24 points
Mutare City 18 points
Tsholotsho 13 points
Border Strikers 13 points.
Kuoma kwezvinhu munyaya dzezveupfumi kunonzi nevamwe vagari vekumaruwa kuri kuwedzerawo matambudziko avo, sezvo kazhinji vachizomanikidzwa kutenga zvinhu nemitengo iri pamusoro kudarika mitengo yezvitoro zvemumadhorobha.
Semuenzaniso, kana mafuta ekufambisa dzimotokari akakwira mutengo, vezvitoro zvekumaruwa vanonzi vanobva vakwidzawo mitengo yezvitengeswa zvavo, vachipa zvikonzero zvekukwira kwemafuta.
Izvi zvinonzi zvave kuita kuti vakawanda mumaruwa vamanikidzwe kusunza zvavanoda zuva nezuva zvakaita sesipo, shuga, mafuta, munyu nezvimwe, vachishandisa chibage kana zvimwe zvirimwa zvavanenge vainazvo.
VaAlbert Goremusandu vekuMuzvezve, kuMhondoro, ndemumwe wegari vekumaruwa vave kurarama nekusunza.
VaGoremusandu vanoti vari kumanikidzwa nenhamo kuchinjanisa bhagidhi rimwe chete rechibage nepakiti inorema makirogiramu maviri eshuga.
Vanoti kuti vakwanise kutenga zvavanoda nemutengo uri pasi, vanofanirwa kukwira kuenda kudhorobha riri padyo navo, zvichireva kuti vanenge voda mari dzekufambisa zvakare.
VaGoremusandu vanoti vave kungorarama nekuchinjana nechibage nezvimwe zvavanenge vainazvo nevamwewo vanenge vaine zvakaita seshuga, sipo, mafuta nezvimwe, kunyange hazvo nedzimwe nguva vari kurasikirwa sezvo vaikwanisa kuwana mari yakawanda dai vaitengesa chibage chavo.
Mutungamiri wenyika, VaEmmerson Mnangagwa, vasvika muSouth Africa kumusangano weWorld Economic Forum on Africa uri kuitirwa kuCape Town.
VaMnangagwa vari kutarisirwa kubatana nevamwe vatungamiri venyika dzemuAfrica nevamwe venyika dzakabudirira.
Musangano uyu uri kutanga neChitatu uchipera nemusi weChishanu kuCape Town International Convention Center.
Ko Zimbabwe pane chainobura here pamisangano yakadai sezvo VaMnangagwa vachangobva kumuysangano we Tokyo International Conference on African Development kuJapan vamwe vachiti vakafambira dhongi rakaora?
Nyanzvi munyaya dzezvehupfumi, VaCallisto Jokonya, vanoti misangano yakadai yakakosha zvikuru kuZimbabwe.
Mashoko aya atsinhirwawo namuzvinabhizimisi ari nhengo yeZanu-PF, VaGilbert Muponda, avo vati musangano uyu unopa Zimbabwe mukana wekuumba hushamwari nenyika dzakaitemere zvirango.
VaJokonya vati Zimbabwe inofanira kunyatsouya nemazano akajeka kuti iwane chouviri pamisangano yakadai.
Asi mumwe wevatevedzeri vebato rinopikisa reMDC, uye vaimbova gurukota rezvemari muhurumende yemubatanidzwa, VaTendai Biti, vanoti misangano iyi kuteya nzou neriva.
Vati VaMnangagwa vanongoenda kumisangano pasina chinobuda nekuti hapana vekunze vanoda kudyidzana neZimbabwe nenyaya yekutyora kodzero dzevanhu.
VaBiti vati vanhu vemuZimbabwe vanofanira kutanga vabatana, asi vakati havaone VaMnangagwa vari ivo vangatungamire hurongwa uhu.
Nyanzvi munyaya dzezvehupfumi vari mukuru wesangano reLabour and Economic Development Research Institute of Zimbabwe, Doctor Godfrey Kanyenze, vanoti zvakakosha kuti vanhu vemunyika vatange vataurirana vasati vaenda kunze kunotsvaga vanoda kutanga mabhizimisi munyika.
Mumashoko kuvatori venhau, mutauriri wemutungamiri weSouth Africa, VaCyril Ramaphosa, Muzvare Khusela Diko, vati mutungamiri wenyika iyi achatungamira chikwata chemakurukota avo.
Musangano uyu uri kuitwa pasi pedingindira rakanangana nekukurudzira kudyidzana munyaya dzezvekutengeserana kuburikidza nehumhizha hwechizvino zvino.
Kushaikwa kwemagetsi munguva dzinenge veruzhinji vari kuita mabasa akasiyana siyana kwava kupa kuti vamwe vanhu pamwe nemabhizimisi vashande kwenguva pfupi munguva dzehusiku apo magetsi anenge achiwanikwa.
Vanoita mabasa emaoko akaita sekusona nemishina inoda magetsi, kuweredha, pamwe nekugadzira motokari pachidiwa moto wemagetsi, vava kuita mabasa aya munguva dzavanofanirwa kunge vakarara, sezvo iri iyo nguva iri kuwanikwa magetsi kwemaawa mashanu kana matanhatu pazuva.
Mumwe wevanhu ava, VaBen Kidney Chisale, vanosona mbatya pa Mabelreign Shopping Center.
VaChisale vanoti vava kushanda nguva dzavakange vasingashandi kana magetsi achiwanikwa nguva dzose.
Vanoti sezvo kusina magetsi, vave kushandisa maoko avo vachitenderedza vhiri remushini wavo, uyo unoshandisa magetsi, kuitira kuti varambe vachiita basa rinovawanisa mari.
VaChisale vanoti havasi kumborara zvakanaka kubva zvatanga kunetsa magetsi. Muswero wese wezuva vanenge vachitambira machira anouya nevanhu vanenge vachida kusonerwa mbatya dzavo. VaChisale vanoti panozouya magetsi pakati pehusiku, vanobva vatora mukana uyu kuita basa ravo.
Makanika wemotokari kuBluffhill Industries, VaNohlipo Magadlela, vanoti vanoshanda husiku hwese kusvikira mangwanani zvokuti vaakutya kuti zvinogona kuzovhiringidza hutano hwavo.
VaMagadlela vanoti vanorara mumota dzavanogadzira idzodzo nokuti hapana zvimwe zvinhu zvavanokwanisa kuita sezvo basa rokugadzira mota riri iro rinoraramisa mhuri yavo.
Dambudziko iri riri kusanganawo nevasikana vakaita saMuzvare Junior Musango, avo vanoshanda mudzimba. Vanoti basa zhinji rave kuitwa husiku magetsi adzoka, izvo zvinovasiya vaine nguva shoma yekuzorora.
Kambani yemagetsi, yeZimbabwe Electricity Supply Authority, Zesa, inoti ichokwadi kuti iri kudzima dzima magetsi senzira yekuti magetsi mashoma ari kuwanikwa munyika, ashandiswewo neveruzhinji munguva dzaanenge adzoka.
Mutauriri weZesa, Va Fullard Gwasira, vanoti Zesa yatarisana nedambudziko iri nepamusana pekudzikira zvakanyanya kwaita mvura yemuKariba Dam, iyo inoshandiswa mukugaya magetsi.
Nyanzvi munyaya dzehupfumi dzinoti dambudziko reZesa rekutadza kuwanira nyika magetsi riri kukonzerwa nekutadza kwayo Zesa kubhadhara zvikwereti zvayo zvemagetsi kumakambani anoti Eskom yekuSouth Africa, neHidroelectrica deCabora Bassa yekuMozambique.
Kunyange hazvo gurukota rezvemagetsi, VaFortune Chasi, vari kutaurirana nemakambani aya kuitira kuti atange zvakare kukweretesa Zimbabwe magetsi - panguva iyo Zesa inenge ichibhadhara zvikwereti zvayo kumakambani aya, chokwadi chiripo ndechekuti makambani aya, ayo ari kunetsekanawo nenyaya dzemari, ari kuda kutanga abhadharwa mari dzawo kuitira kuti atange zvakare kukweretesa Zesa magetsi.
Kudzamara dambudziko iri ragadziriswa, zvinhu zvicharamba zvichioma muZimbabwe, izvo zvinodzosera shure budiriro yenyika.
Kunyange hazvo mvura yakaturuka, vakawanda mudunhu reMashonaland West vanoti havasati vaisa mbeu pasi sezvo vasina zvekurimisa, kushaya mbeu pamwe nefotereza izvo zviri kudhura zvakanyanya.
Varimi vari kubhadhariswawo mari dzakasiyana zvichienderana nekuti vane dhora rekuAmerica here, mari yemunyika kana kuti Ecocash nedzimwe dzemakadhi.
Hurumende nekune rimwe rutivi iri kukurudzira vamwe vemakambani akazvimirira kuti vabatsirewo varimi nezvikweti kurima zvakaita sesoya beans nezvimwe
Varimi ava vanoti havana mbeu yekudyara sezvo iri kuvadhurira zvakanyanya. Mumwe murimi anorima kuMakonde VaIshmael Nyikadzino vanoti havana mari yekutenga mbeu nekudaro vave kutodyara chibage chemudura chavakakohwa gore rino icho vanofunga kuti chichadzikisa gohoo ravo.
Pakiti yembeu yechibage yemakirogiramu gumi iri kutengwa nemadhora ari pakati pemazana matatu nemakumi mapfumbamwe kusvika pamadhora mazana mana nemakumi maviri zvichienderana nekuti imbeu yemhando ipi.
VaNyikadzino vanoti vagari vanofanirwa kupihwa chibage chehupfu sezvo kuine nzara zvekuti vanhu vachapedzisira vokanga mbeu.
Zimbabwe yakatarisanawo nenzara inotyisa sezvo vanhu mamiriyoni masere vari kuda kubatsirwa nechikafu.
Mumwe mugari akagariswa patsva kuBanket VaUpenyu Dzvove vanoti varimi vakawanda havana mombe dzekurimisa sezvo dzakafa. (The onus is on you to probe kuti what killed the cattle not write that he did not say)
Mutungamiri weZimbabwe Farmers' Union (ZFU) VaWonder Chabikwa vanotiwo mbeu yakanonoka kuuya uye vakawanda vari kukundikana kuzadzikisa zviri kudiwa nemabhanga paine nguva kuti vakwerete mari pasi pechirongwa checommand agriculture.
Vanhu vanokwanisa kukwereta mari pasi pechirongwa cheCommand Agriculture kuburikidza nebhanga reCommercial Bank of Zimbabwe (CBZ), Agribank, CBZ, Stanbic ne Zimbabwe Women’s Microfinace Bank. Mari iri kunzi ichashandiswa pachirongwa ichi inosvika mabhiriyoni matatu nezviuru mazana maviri.
Chirongwa cheCommand Agriculture ichi mukakore adarika change chichishorwa zvakanyanya sezvo dzimwe mari dzinodarika mabhiriyoni matatu dziri kunzi hadzina kufambiswa zvakanaka.
Kunyange hazvo varimi vari kuti vakaomerwa, mutungamiri wenyika VaEmmerson Mnangagwa vakaudza vagari vekuMahusekwa mudunhu reMashonaland East nguva pfupi yapera kuti mvura zvayaturuka vanofanirwa kubuda mudzimba varime vachiti vasina mbeu vanopihwa mbeu yehurumende pasi pechirongwa chePresidential Scheme.
Asi vakanofanobata chigaro chevanotungamira mabasa edunhu reMashonaland West kana kuti Provincial Administrator VaChenai Media Mugandani vanoti mbeu iyi inongopihwa chete vanhu vanoshaiwa vasina kana mombe.
Nyanzvi munyaya dzezvekurima vachishanda neZimbabwe Farmers Unio VaPrince Kuipa vanoti varimi vari kusangana nematambudziko ekushaya zvekurimisa nekupihwa mbeu nehurumende nguva yapera.
VaKuipa vanoti hurumende inofanirwa kupa varimi mbeu nguva iripo. Kunze kwekushaya mbeu vakawanda vanoti varimi vane minda asi havana zvikwanisiro.
Mutungamiriri webato reMDC Alliance, VaNelson Chamisa vachitaurawo pamusangano wakamboitirwa kuKariba vakashoropodzawo hurongwa hwehurumenda hwekutadza kupa varimi matirakita ekurimisa vachiti kurima nemombe zvinotadzisa varimi kurima minda yakakura kuti vakohwe pakuru.
Hurumende inoti varimi vanosvika zviuru mazana manomwe vari kupihwa mbeu nefotireza pasi pechirongwa chePresidential Scheme vamwe vanosvika zviuru mazana mana vanotora zvikwereti pasi pechirongwa cheCommand Agriculture.
Vana chiremba vari kuaramwa mabasa vanoti hachisi chokwadi kuti vawirirana nehurumende, uye kuramwa kwavo mabasa kuri kuenderera mberi chero hazvo hurumende yakabuditsa mashoko ekuti vanachiremba navana mukoti vanga vachiramwa mabasa vadzokera kumabasa.
Vana chiremba ava vave nemazuva gumi nemanomwe vachiramwa mabasa vachiti vanoda kuti zvichemo zvavo zvigadziriswe.
Mutauriri wesangano re Zimbabwe Hospital Doctors Association, Dr Mxolisi Ngwenya, vanoti hurumende haisati yawirirana navana chiremba pazvichemo zvakaiswa navana chiremba pavakatanga kuramwa mabasa.
Kuramwa mabasa uku kwakatangira kuzvipatara zveku Bulawayo kukazotekeshera nenyika yese.
Varwere vakawanda havasi kurapwa muzvipatara zvizhinji munyika zvave kukonzera kurasikirwa nehupenyu, kana kuiswa panjodzi kwevarwere vakawanda.
Sangano reZimbabwe Hospital Doctors Association rinoti vana chiremba vanodarika chiuru vari kuramwa mabasa avo vachiti vanoda kuti hurumende igadzirise zvichemo zvemari shoma dzavanotambira.
Dr Mxolisi Ngwenya vanoti dai hurumende yanga yagona kutaura navanachiremba vagadzirisa zviri kunetsa pane kungotaura vachiti vagadzirisa zvino ivo vasina chavati vaita nezvazvo.
Rimwe sangano revarairidzi, reProgressive Teachers Union of Zimbabwe, PTUZ, ranyorera bazi rePublic Service Commission pamwe nebazi rezvedzidzo tsamba yenyunyuto pamusoro pekwarinoti kusavepo kwegadziriro yekudzivirira kupararira kweCoronavirus muzvikoro kuti zvikwanise kuvhurwa mwedzi uno kuti vana vanyore bvunzo dzepakati pegore dzeOrdinary neAdvanced Level.
Hurumende yakazivisa kuti bvunzo idzi dzinofanirwa kutanga kunyorwa musi wa 22 Chikumi kusvika musi wa 19 mwedzi unouya, asi PTUZ inoti hapana zvati zvaitwa nehurumende muzvikoro zvinoratidza kuti iri kudzivirira varairidzi pamwe nevana vechikoro kubva kuchirwere cheCovid-19.
Mutungamiri wesangano iri, Doctor Takavafira Zhou, vanoti zvikoro zvisati zvavhurwa, hurumende inofanirwa kuisa muzvikoro zvikwanisiro zvinosanganisira mishonga inouraya hutachiwana hwe coronavirus, mbatya dzinodzivirira kutapuriranwa kwehutachiwana, sipo dzekugezesa maoko, mvura kuti iwanikwe nyore, uye zvekuvhenekesa vanhu kana vaine hutachiwana.
Doctor Zhou vanotiwo panofanirwa kupiwa dzidziso kuvarairidzi pamwe nevana kuti vanobata sei dambudziko iri kana rakavawira muzvikoro zvavo.
Studio 7 haina kukwwanisa kubata gurukota rezvedzidzo VaCain Mathema kuti tinzwe divi rehurumende panyaya iyi.
Asi munyori mukuru mubazi rezvedzidzo, Amai Tumisang Tabela, vakazivisa svondo rapera kuti bvunzo idzi dzichanyorwa pachiteverwa mitemo yakasimba inobva kubazi rezvehutano nekurerwa kwakanaka kwevana, iyo inodzivirira kutapuriranwa kwehutachiwana.
Amai Tabela vakazivisawo kuti hurumende haisati yatara zuva richavhurwa zvikoro zvose. Izvi zvinotevera mashoko akanga abuda pane mamwe madandemutande ekuti zvikoro zvichavhurwa musi wa 23 mwedzi uno.
Asi Doctor Zhou vanoti panofanirwa kutanga paumbwa komiti ine nhengo dzemasangano evashandi, vamiriri vebazi rezvedzidzo, pamwe nevamiriri vebazi rezvehutano, iyo inofanirwa kuongorora hudzamu hwe Covid-19 munyika zvikoro zvisati zvavhurwa.
Kanzuru yeguta reHarare inoti iri mushishi kugadzirisa nhandare dzayo dzenhabvu dzose dzinoti Rufaro, Gwanzura neDzivaresekwa, kuitira kuti dzifambirane nekomekedzo yekomiti yeConfederation of African Football yakanga iri munyika ichiongorora nhandare kuti dzinowirirana here nezviga zveFIFA.
Mutauriri wekanzuru yeHarare VaMichael Chideme vanoti kanzuru yavo itori pakati pekugadziridza nhandare dzese dzekanzuru zvekuti panozotanga mitambo yePremier Super League ndandare dzavo nhatu dzinenge dzave kushanda.
Asi VaChideme vanoti dambudziko riri kuita kuti vatadze kugadzirisa nhandare dzavo paine nguva inyaya yekushaya mari. Vanoti chave kudiwa iye zvino kushanda pamwe kwemapoka ose kusanganisira ZIFA, PSL nehurumende.
Izvi zvinouya panguva iyo CAF yakarambidza kutambwa kwenhabvu yepamusoro munyika ichiti nhandare dzemo hadzisviki panobvumidzwa neFIFA.
CAF yakarambidza kutambwa kwenhabvu muNational Sports Stadium , iyo iri pasi pehurumende, pamwe neRufaro iri pasi pekanzuru yeHarare, Mandava, pamwe neBarbourfields, iyo iri pasi pekanzuru yeBulawayo.
Barbourfields yakanga yambonzi itambirwe mitambo asi ichigadziriswa. Asi zvinonzi hapana chakaitwa izvo zvakazopa kuti CAF neChipiri izivise kuti hapana mitambo ichatambirwa muZimbabwe kusvika nhandare dzagadziriswa.
Izvi zvave kureva kuti ZIFA yave kufanirwa kutsvaga nhandare dzenyika dzakatikomberedza kuitira kuti maWarriors atambe mutambo wavo neAlgeria mukupera kwemwedzi unouya. Mutambo uyu waifanirwa kutambirwa kuBarbourfields.
ZIFA yakazivisa neChipiri kuti ichapikisa danho reCAF iri.
Asi vanotevera nhabvu munyika vakawanda vari kunyunyuta zvikuru vachiti izvi zvinoratidza kuti zvinhu zvaparara zvachose munyika munyaya dzenhabvu.
Mumwe varatidza kubatikana nechiitiko ichi ndemumwe mutambi akaita mukurumbira, Japhet "Short Cat" Muparutsa, uyo anyora paFacebook peji rake kuti iye nesangano rake renhabvu reShort Cat Foundation varwadziwa zvikuru nedanho reCAF iri.
Muparutsa anoti vakarara nezamu mumukanwa pavaiona nhandare dzichiparara asi vasina matanho avakatora ekugadzirisa zvinhu.
Mumwe ati ari kurwadzwa nekurambidzwa kwenhabvu munyika ndiMukoma Alvin "Aluvha" Zhakata, mutsigiri wenhabvu mukuru munyika. Mukoma Zhakata vanoti zvakaitika izvi zvinorwadza uye kunyadzisa senyika.
Vanoongora nhabvu munyika, VaMuziwethu Hadebe, vanoti chinhu chinorwadza hongu, asi vachine tarisiro yekuti ZIFA ichataurirana neCAF zvekuti vanogona kuwirirana mutambo wemaWarriors neAlgeria ukatambirwa muBarbourfields.
Asi vakambove mutungamiri wechikwata cheDynamos F.C, VaKenny Mubaiwa vanoti chinongodiwa chete apa kugadzirisa zvose zvakanzi neCAF zvinoda kugadziriswa, kwete nhaurirano neCAF pasina chagadziriswa.
Muimbi wemuSouth Africa ane mukurumbira zvikuru pasi rose Joseph Shabalala uyo akavamba chikwata cheLadysmith Black Mambazo akashaya nezuro kuPretoria.
Chikwata cheBlack Mambazo chakapihwa mibayiro yepamusoro munyaya dzemimhanzi kana kuti maGrammy Awards kanokwana kuita kashanu.
Kambo kavo, Swing Low Sweet Chariot kakaimbwa pamakwikwi eWorld Cup yemuna 1995 kakasvika pachidanho chegumi neshanu paBritish Chats.
Parizvino, chikwata cheLadysmith Black Mambazo chiri kushanya muAmerica uye chinoti charwadzikana rerufu urwu. Chichinyora padandemutande racho reTwitter, chikwata ichi chati charasikirwa nemudzidzisi, uye baba vaive nemoyo munyoro.
Chatiwo mimhanzi yake ichararama nekusingapere mumoyo yemamiriyoni evanhu pasi rose.
Hurumende yeSouth Africa yatumirawo mashoko enyaradzo kumhuri yaVaShabalala. Shabalala vakaberekwa muna 1941.
Shabalala anoti chido chake chaive chekuva chiremba kana mudzidzisi asi izvi hazvina kuzobudirira sezvo baba vake vakashaya ari mudiki achibva asiira chikoro panzira ave nemakore gumi nemaviri achibva atanga rwendo rwekuimba mumaraini nevamwe vechidiki kusvika azoumba chikwata cheLadysmith Black Mambazo kuma 1950 kuKwaZulu Natal.
Chikwata ichi chinoimba nziyo dzechiZulu uye isithakamiya. Mambazo zvinoreva kuti demo. Chikwata ichi chakabuda paradio muna 1970 zvakapa kuti chibva chatanga kuwana mukana wekutsikisa nziyo muna 1973 apo vakaburitsa dambarefu rinonzi Amabutho.
Asi mbiri pasi rose yakatanga apo chikwata ichi chakaita mushandirapamwe naPaul Simon muimbi wekuAmerica muna 1986 padambarefu rinonzi Graceland pane kambo kanonzi Homeless uye kanonazi Diamonds on the Soles of Her Shoes.”
Muna 1987, Shabalala, Miriam Makeba, Paul Simon naRay Phiri vakaridza muHarare vachitsigira Paul Simon apo aishambadza dambarefu rake Graceland.
Chikwata ichi chakapihwa mukana wekubuda pazvirongwa zvakaita seSesame Street, Broadway uye Tonight Show.
Muna 1993 apo VaNelson Mandela vakapihwa mubayiro weNobel Peace Prize uye pakagadzwa VaMandela kuve mutungamiri wenyika yeSouth Africa mutema wekutanga muna 1994, chikwara ichi chakapihwa mukana wekuimba.
Ladysmith Black Mambazo yakaimbawo nziyo namuchakabvu Oliver Mtukudzi. Kamwe kambo kavakaimba vose kavandudzwa ndi Neria. VeTuku Music avo vari kuchengetedza nhaka yamuchakabvu Tuku vanoti varwadziwa zvikuru nerufu urwu.
Mtukudzi naShabalala vakatanga kuzivana muna 1978 uye vainge vari vanasahwira vakatsikisawo kamwe kambo vose kanonzi Hello my Baby.
Chikwata ichi chakaimbawo nevamwe vaimbi vane mukurumbira vanosanganisira Stevie Wonder, Dolly Patton nevamwe. VaMandela vakati chikwata ichi chaive vamiriri veSouth Africa munyaya dzetsika dzenyika iyi. Rufu urwu rwauya South Africa ichicherechedza makore makumi matatu VaMandela vaburitswa mujeri.
Nenyaya yekusanzwa zvakanaka Shabalala ange amira zvekuimba asi vana vake vanomwe vari muchikwata ichi.
Muna 2002, mudzimai waShabalala, Nelly aive mufundisi akapfuurwa akafa muna 2002 muDurban. Shabalala akakuvara chimhanyisa Mboneni Mdungwe uyo ainge apfuura mudzimai waka akazotongeerwa kugara mujeri kwehupenyu hwake hwose.
Kanzuru yeHarare yatanga kubhadharisa vagari mari yemvura nemimwe mitero nemadhora ekuAmerica zvichitevera kupihwa kwayakaitwa mvumo yekuita izvi nehurumende.
Sangano rinomirira maguta nemadhorobha munyka reUrban Councils Association of Zimbabwe, kana kuti UCAZ, ranyorerawo kuhurumende richtsvaga mvumo yekuti maguta nemadhorobha ese munyika abhadharise vagari mari nemadhora ekuAmerica.
Hurumende yakapa kanzuru yeHarare mvumo yekubhadharisa vagari nemakambani vachishandia madhora ekuAmerica kutanga mwedzi uno.
Mutauriri wekanzuru yeHarare, VaMichaeil Chideme, vaudza Studio 7 kuti vasingakwanise mari yekunze vacharamba vachishandisa mari yemuno, asi inenge yakatarwa ichienzaniswa nedhora rekuAmerica.
Mamwe maguta akaita seMasvingo, Kwekwe neRedcliff akaitawo zvisungo zvekuti vanokwanisa vabhadhare mitero vachishandisa madhora ekuAmerica.
Mutungamiriri weUrban Councils Association of Zimbabwe, zvakare mari meya weGweru, VaJosiah Makombe, vaudza Studio 7 kuti vakatonyorera kugurukota rinoona nezvemadhorobha nematunhu, VaJuly Moyo, vachikumbira mvumo yekuti maguta nemadhorabha ese munyika makumi matatu nemaviri abvimidzwe kubhadharisa mitero nemvura nemadhorobha ekuAmerica.
VaMakombe vati maguta nemadhorobha ange ave kutatarika kuita basa ravo sezvo vese vanovatengesera zvinhu zvekushandisa zvakaita semishonga yekuchenesa mvura vave kutengesa nemari yekunze.
Vati kubhadharisa mari yekunze kunoita kuti makanzuru akwanise kuita basa ravo zvakanaka asingapedzi nguva ari mumitsetse yekutsvaga mari yekunze kubva kuReserve Bank of Zimbabwe.
Mukuru werimwe remasangano anomirira vagari vemuHarare, reHarare Residents Association, VaPrecious Shumba, vaudza Studio7 kuti vanotambira danho rekubhadharisa mitero nemari yekunze vachiti zvinoita kuti makunzuru aya asagare achishandura mitero nekuda kwekushaya simba kunogara kuchiita mari yemuno.
VaShumba vaenderera mberi vachiti danho iri rinoita kuti maguta nemadhorobha asagare achikumbira mari kuReserve Banj nehurumende.
Vanoona nezvekufambiswa kwebasa musangano rreCommunity Water Alliance, VaHardlife Mudzingwa, vaudza Studio 7 kunyange hazvo iri riri danho rakanaka uye richikwanisa kuvandudza mabasa emakanzuru, dambudziko guru nderekuti vagari nevashandi vakawanda munyika vari kutambira mari yemuno, izvo zvichanetsa kuti vawane mari yekunze iyi.
Mukuru wesangano reMasvingo United Residents and Ratepayers Association, VaAnoziva Muguti, vaudza Studio 7 kuti danho rekushandisa mari yekunze rakanaka chose uye chinofadza ndechekuti vasingawane marii iyi havasi kumanikidzwa kubhadhara nemari yekunze, sezvo vachibhadhariswa mari yemunyika asi yakatarwa nemutengo wedhora rekuAmerica.
Hatina kukwanisa kubata VaJuly Moyo kuti tinzwe divi ravo panyaya iyi.
Mumwe mushandi mukuru mubazi ravo uyo asina kuda kudomwa nezita, audza Studio 7 kuti VaMoyo vachapindurachikumbiro cheUCAZ, nguva ipi zvayo kubva pari zvino.
Hurumende yadzika mutemo unobvumidza vemabhizimisi bhadharisa vatengi nemari yekunze neyemuno, kana kuti Dual Pricing System, asi haina kunge yapa makanzuru mvumo yekuita izvi.
Sangano rinorwira kodzero dzevanhu, reTajamuka/Sesijikile, rinoti riri kupa hurumende yaVaEmmerson Mnangagwa mazuva mashoma-shoma ekuti igadzirise zvinhu munyaya dzezvehupfumi nezvematongerwo enyika, kukundikana kwayo vanhu vanozopinda mumigwagwa nehuwandu hwavo.
Izvi zvinotevera kukwira kunonzi kwakaita chingwa kubva pamadhora maviri nemasendi makumi matatu kuenda pamadhora matatu nemasendi makumi mashanu kutanga svondo rino.
Mukuru wesangano iri VaPromise Mkwananzi vanoti chinorwadza ndechekuti mitengo yezvinhu zvinodiwa nevanhu nguva dzose iri kukwira, asi mihoro isina kwairi kuenda.
VaMkwananzi vanoti sangano ravo harisi kuzopa vehurumende mukana wekufema kana vasina kugadzirisa zvinhu nekukasika, vachiti kukundikana vanhu vachaita zvakaonekwa kunanaAlgeria nekuSudan zvekubuda vachipinda mumigwagwa vachishandisa nzira dzine runyararo mukati.
Studio 7 haina kukwanisa kubata vehurumende kuti tinzwe divi ravo panyaya iyi.
Vateveri venhabvu muZimbabwe vari kutarisira mufaro mukuru apo chikwata chiri kumiririra nyika muCaf Champions League FC Platinum iri kutamba ne Orlando Pirates yekuSouth Africa muBabourfields Stadium neMugovera.
Hapana chiri kutarisirwa nevatsigiri vePure Platinum Play pamwe nevese vanotevera nhabvu munyika kunze kwekukunda nekutora mapoinzi ese matatu zvekuti svondo rese nyaya yanga iri yekushanya kweOrlando Pirates iyo inoteverwa nechaunga chinotyisa munyika mayo.
Mutambo uyu uri kutambirwa kuBarbourfields Stadium panzvimbo yeMandava Stadium mushure mekunge veConfederation of African Football vati Mandava Stadium haina pekugara panokodzera pevatori venhau.
Asi muteveri weFC Platinum, Muzvare Sithembeni Muwashu, vanoti chero vari kutambira muZimbabwe chete vari pamusha zvekuti havasi kuona Orlando Pirates ichimira pamutambo uyu.
Vatambi gumi veFC Platinum vakambotambira zvikwata zvemuBulawayo zvekuti vanoziva nhandare iyi seri neseri.
FC Platinum iri kuziva kukosha kwekukunda mumutambo wayo wekutanga wemugungano iri zvekuti yaive yatove muBulawayo neChipiri ichigadzirira.
Pirates yatamba mitambo mitatu yakateverana ichikunda muAbsa Premiership uyezve iri pachinhanho chechipiri mumakundano aya asi muteveri weDynamos, VaOliver Musongoro, vanoti hapana chekutya kuchikwata chekuSouth Africa ichi.
VaMusongoro vanoti pamusha mapoinzi ese matatu atove mubhegi rePure Platinum Play.
Mutambi ari kushura mare kuPirates ndewemuZimbabwe, Kudakwashe Mahachi, uyo ari kukanda zvibodzwa pamadiro.
Munyori wemutambo wenhabvu, Tawanda Tafirenyika, anoti anga achitevera matambiro ePirates zvekuti anofunga kuti Platinum ikamisa Mahachi, inokunda mumutambo uyu.
Asi Platunum ine vatambi vakaita sa William Sitima, Kelvin Moyo, Lawrence Mhlanga na Raphael Muduviwa, avo vanokwanisa kuita kuti MahachI asatambe sezvaanoita mazuva ese.
Mukutsvaga zvibodzwa Pure Platinum Play inenge yakatarisira kuna Gift Bweti na Edwin Madhananga avo vane nhoroondo yakasimba mukuita izvi.
Mutauriri weFC Platinum, Muzvare Chido Chizondo, vati chikwata chavo chine nhomba yekuda kukunda mumutambo uyu.
FC Platinum ndiyo yega iri kumirira nyika mumakwikwi emuAfrica.
Veruzhinji munyika vari kutarisira kuti Kugona Kunenge Kudada ichavakanda mumhemberero pachapera mutambo uyu mangwana.
Gurukota rinoona nezvevashandi nemagariro akanaka evanhu Muzvinafundo Paul Mavima vanoti vana vose vekuMt Hampden pedyo neHarare vange vachichengetwa nagogo Onai Nhiwatiwa paruoko rwaMwari Children’s Trust vakadzoserwa kuvabereki vavo avo vave kubatsirwa nehurumende nechikafu.
VaMavima vanotiwo vakataura nekanzuru yeZvimba Rural kuti iwanire madzimai aya nzvimbo yekuvakira musha wekuchengeta nherera kana vanyoreswa zviri pamutemo.
Vana munzvimbo iyi vanonzi vari kunonga svosve nemuromo vamwe vachiroodzwa vari vadiki uye vakawanda vari kukundikana kuenda kuchikoro. Nzvimbo iyi yakazara zvitangwena uye vakawanda havashande.
Asi vamwe vane ruzivo nezviri kuitika vanoti bazi rezvemagariro evanhu riri kutatarika kuti ribatsire vana ava.
Pakamboendawo mutori wenhau weStudio 7 Kiri Mudzamiri kunzvimbo iyi mwedzi wapera, gogo Nhiwatiwa avo tisina kukwanisa kubata pataenda pamh vakati vaingoda rubatsiro kwete kutorerwa vana ava.
Asi vachitaura neStudio 7, VaMavima vanoti dambudziko iri ragadziriswa uye vakurudzira gogo Nhiwatiwa kuti vanyorese zviri pamutemo.
Sangano re Zimbabwe Peace Project, ZPP, rinoti kutyorwa kwekodzero dzevanhu munyika kwakadzikira mumwedzi wa Mbudzi, panguva iyo kurwisana mubato reZanu PF kwaitsviriridza.
Sachigaro weZPP, VaOkay Machisa, vanoti kunyange hazvo kupindira kwakaitwa nemauto kwakadzikisa kutyorwa kwekodzero dzevanhu zvakanyanya, shuviro yavo ndeyekuona mauto achidzokera kunogara kubharaki awo.
VaMachisa vanotiwo huwandu hwevanhu vakamhang'ara vachiti vakanga vasiri kubatwa zvakanaka nemauto hwakakwirira.
Vati ongororo yavakaita inoratidza kuti mapurisa aityora kodzero dzevanhu zvikuru mauto asati apindira.
Vanoongorora mashandisirwo emari nehurumende makambani ayo nemakanzuru kana kuti Auditor-General, Amai Mildred Chiri, vanoti huwori, kusatevedza mutemo pakushandiswa kwemari pamwe nekushandisa mari yakawandisa kudarika yaive mubhajeti, zvimwe zvezvinhu zvavakabata muongororo yavakaita.
Vachiparura gwaro reongororo yavo yegaore rapera, Amai Chiri vati hurumende yakapfurikidza mari yayaifanira kushandisa nemadhora mabhiriyoni maviri nechidimbu uye kusvika pari zvino, haisati yaenda kuparamende kunogadzirisa nyaya iyi sezvinodiwa nemutemo.
Hurumende yafanira kushandisa mabhiriyoni mana nemazana matanhatu ezviuru zvemadhora asi iyo ikashandisa madhora mamabhiriyoni manomwe nechidimbu isina mvumo yeparamende.
Vatiwo mapazi ehurumende aishandisa mari zvisina mwero kana zvaisina kurongerwa uye mune mamwe mapazi, vakatoshaya humbowo hunoratidza kuti mari yakashandiswei.
Semuenzaniso, Amai Chiri vati pane mamiriyoni maviri nechidimbu chemadhora akashandiswa nemapazi ehurumende kutenga motokari, majenerata nezvimwe asi zvinhu izvi hazvina kuendeswa kumapazi aya.
Vatiwo bazi redzidzo yePrimary neSecondary rakapihwa mamiriyoni matanhatu emadhora eku America kuti rigadzirise nyaya dzekuronga zvidzidzo kana kuti Curriculum Development asi mari iyi yakashandiswa zvimwe.
Vatiwo pazana rezviuru zvemadhora rafanira kupihwa vana sorojena, zviuru makumi matatu nezvisere ndiyo yega yavakapihwa uye imwe yese yakashandiswa nevekumahofisi egurukota rezvevashandi kubhadhara mahotera nekufamba kuenda kumisangano
Amai Chiri vatiwo zvinhu hazvina kumira zvakanaka mumakambani ehurumende umo vanhu vari kuita madiro eJojina vachipfachura mari inofanira kubatsira veruzhinji nenyika.
Semuenzaniso vati Grain Marketing Board yakabhadhara miriyoni yemadhora yekutenga chibage gore rapfuura, uye kusvika nanhasi chibage ichi hachisati chauya uye hapana anoziva kuti chichauya here.
Vatiwo ZESA yakabhadhara mamiriyoni mashanu emadhora ekuAmerica kukambani yePito Investments, iri mari yekutenga maTransformer makore mapfumbabwe apfuura, asi kusvika nhasi maTransformer aya haasati auya.
Vatiwo zvinhu hazvina kumira zvakanaka kumakunzuru uko makanzuru akawanda munyika asiri kufambisa basa zvakanaka pamwe nekushandisa mari zvisina mwero.
Asi vati muhuwori hwese huri kuitika kune mamwe makakanzuru akaita sePfura iyo iri kuita basa rinodadisa.
Vatiwo zvinosuwisa kuti mari dziri kushandiswa zvisina mwero, kubiwa kana kushandiswa zvisina mature, asi vanhu vachitambura munyika.
Amai Chiri vati kushaikwa kwemari kwakakanganisa mabasa ehutano munyika uyewo pamaAmbulance ese ari mubazi rezvekutano 242, 134 chete ndiwo aishanda.
Vatiwo kushaikwa kwemari kwakaita kuti bazi iri rirasikrwe nevarapi pamwe nekutadza kutenga mishonga.
Vanoongorora nyaya dzepfumi vakazvimirira, VaMasimba Kuchera, vaudza Studio 7 kuti hapana chinoshamisa pagwaro raAmai Chiri nekuti ndizvo zvavanogaro taura gore rega rega pasina anovateerera.
Vati gwaro iri rinofanira kushandiswa mukurwisa huwori.
Vati zvinosuwisa kuti vanhu vanoita huwori vanoregwa vachingofamba asi paine humbowo hwakaita sehuri mugwaro raAuditor – General.
Amai Chiri vati gwaro ravo rakaendeswa kuparamende uyewo vachiriendesa kukomisheni inorwisa huwori yeZimbabwe Anti-Corruption Commission.
Paramende yeZimbabwe nhasi yanyora magwaro ekusungisa kambani mukuru wekambani yeFert, Seed, Grain (FSG) nemhosva yekuzvidza dare.
Sachigaro vekomiti iyi, VaTendai Biti veMDC, vati zviri pachena kuti vakuru vekambani iyi vari kuzvidza komiti yavo saka vaita chisungo chekuti mukuru wekambani iyi, VaSteve Morland, vasungwe nenyaya yekuzvidza dare.
Vakuru vekambani iyi vatadza kuuya kuzotsangangura kuti sei yakabhadharwa mamiriyoni mazana mana emadhora ($400 million) nehurumende muna 2017 na2018 zviri kunze kwebhajeti pamwe nekuti mari iyi yakashandiswei.
FSG ndeimwe yemakambani ari kuda kubvunzurudzwa nekomiti yeparamende inoona nezvekushandiswa kwemari yehurumende, yePublic Accounts Committee, iyo iri kuongororo kunofungidzirwa kuti kusashandiswa zvakanaka kwemari yehurumende inodarika mabhiriyoni mashanu muna 2017 na 2018.
Kambani iyi yave nenguva ichitadza kumira pamberi pekomiti iyi isingape zvikonzero uye nhasi chaiye yatadza kuuya zvagumbira nhengo dzeparamende dziri mukomiti yezvekufambiswa kwemari.
VaBiti vanoti zvino shamisa kuti kambani yeFSG inoramba kuuya kukomiti yavo asi ichienda kune mamwe makaomiti eparamende. Mwedzi uno VaMorland vakaenda kunomira pamberi pekomiti yezvekurima ina VaJustice Wadyajena vanova nhengo yeZanu-PF sasachigaro.
Pamberi pekomiti iyi, VaMorland vatisina kukwanisa kubata nhasi vakaramba kuti vakaita zvehuori nemari iyi.
Komiti yaVaBiti yashorawo kuita kwevamwe vakuru vakuru mubazi rezvamari avo vasinawo kuuya kuzopa humbowo kukomiti iyi pamusoro pemashandisirwo aiitwa mari zviri kunze kwemutemo nehurumende muna 2017 na2018.
VaBiti vayambira vakuru ava, vano sanganisira mukuru anoona nezvamabhajeti mubazi rezvemari, VaZvinecheimwe Churu, kuti vasara nemukana mumwe chete uye kana vakatadza kuuya musi wa15 Mbudzi vachasungwawo.
VaChuru nevamwe vavo vatadza kuenda kuparamende vachiti vange vari kumusangano wekubasa kwavo kuDarwandale.
Asi VaBiti vanoti basa reparamende rakakosha kudarika rimwe basa ripi zvaro.
Nyanzvi munyaya dzehupfumi, vachishanda nesangano reLabour and Economic Development Research Institute of Zimbabwe, VaNyasha Muchichwa, vaudza Studio 7 kuti hapana chakaipa chiri kuitwa neparamende sezvo iri kuita basa rayo rekuongorora kuti mari yevanhu yakashandiswa sei.
Vatiwo hazvifaniri kunetsa bazi rezvemari kutsanangura kuti mari yakashandiswa sei vachiti kana poita kuda kunzvenga nzvenga zvinoreva kuti pane zvinenge zvisina kufambiswa zvakanaka.
Paramende iri kuita ongororo mushure mekunge hofisi inoona nezvekufambiswa kwemari dzehurumende yaAuditor-General vaburitsa mugwaro rayo kuti mari dzainge dzisina kushandiswa zvakanaka nebazi rezvekurima muna 2017 na2018.
Mari yacho zhinji yakashandiswa pazvirongwa zvePresidential Input Scheme neCommand Agriculture. Gurukota rinoona nezvekurima VaPerrance Shiri vakazivisa kuti gore rino vari kuvandudza mapirwo emari iyi vachiti vanhu vanenge voenda kunopihwa mari dzacho sezvikwereti kumabhanga.
Nyaya yekusafambisa zvakanaka mari idzi kunziwo nemuzinda weAmerica muZimbabwe mumwe munongedzo wehuori hunoitika munyika huchipa kuti itadze kufambira mberi asi iyo yozoti zvirango zvainoti yakatemerwa.
Asi hurumende inoti chirongwa cheCommand Agriculture chakakosha kuvandudza nyaya dzezvehupfumi kuburikidza nekurima.
Vatyairi vemarhori vekuZimbabwe vari kushanda vari kuSouth Africa vari kusangana neSvondo nemasangano anorwira kodzero dzevanhu kuti vazeye matambudziko avakatarisana nawo.
Mushure mezvo vachasangana negurukota rezvekutakurwa kwezvinhu, VaFikile Mbalula, pamwe chete negurukota rezvemukati menyika, VaAaron Motsoaledi, muDurban muSouth Africa nemusi weChitatu.
Chimwe chizvarwa cheZimbabwe chinotyaira magonyeti kuSouth Africa, VaTatenda Chidombwe, vaudza Studio7 kuti vatyairi veku Zimbabwe vanosvika makumi mana vakatomiswa mabasa mushure mekutyityidzirwa kwakaitwa varidzi vemakambani avanoshandira.
Kutyityidzirwa uku kunonzi kuri kuitwa nezvizvarwa zvemuSouth Africa izvo zviri kuti zviri kutorerwa mabasa nevanhu vasiri zvizvarwa zvemunyika iyi.
Kune mashoko anoti kune mamwe matiraki akatopiswa zvichikonzerwa nezvizvarwa zvemuSouth Africa.
Mudzimai wevaive mutevedzeri wemutungamiri wenyika VaSimon Muzenda, Amai Maud Muzenda vanonzi vashaya nhasi.
Amai Muzenda vainge vari mukoti uye vasiya vana vanomwe. Mwana wavo, VaVitalis Muzenda vaudza Studio 7 kuti Amai Muzenda vashaikira kuchipatara cheAvenues Clinic muHarare masikati anhasi.
VaVitalis Muzenda vati Amai Muzenda vakamboenda kunorapwa kuSouth Africa mwedzi mitatu yapfuura asi havana kuzombomzwa zvakanaka. Vanhu vanonzi vakaungana panhamba 43 Lewisam Avenue, Chisipiti muHarare.
VaSimon Muzenda kana kuti "Doctor Mzee" vakashaya muna 2003 kuchipatara cheParirenyatwa muHarare uye vakaradzikwa kumarinda eHeroes Acre.
Komiti yeparamende inoona nezvekushandiswa kwemari yehurumende, yePublic Accounts, neMuvhuro yakashora mutevedzeri wagavhuna weReserve Bank, VaKhupukile Mlambo, nevamwe vakuru vakuru vebhanga iri mushure mekunge vatadza kuenda kudare kuti vapindure mibvunzo ine chekuita nekusafambiswa zvakanaka kwemari muchirongwa cheCommand Agriculture.
VaMlambo nevamwe vavo havana kuudza komiti iyi chikonzero chakavatadzisa kuenda kunopa humbowo.
Sachigaro wekomiti iyi, VaTendai Biti, vanoti VaMlambo ndivo vange vachifanira kutungamira chikwata cheRBZ sezvo mukuru webhanga iri, VaJohn Mangudya, vakazivisa kuti vainge vasingakwanise kumira pamberi payo sezvo vanenge vari kuWashington DC nebasa.
VaBiti vayambira VaMlambo kuti vanogona kusungwa nekuzvidza dare reparamende uye vainge vavatumira masamanisi.
Vati pane mamiriyoni emadhora emari yekuAmerica asina kushandiswa zvine mwero kana kutsakatika uye ibasa rekomiti yavo kuongorora kuti mari dzehurumende dzinoshandiswa sei.
Hatina kukwanisa kutaura naVaMlambo kuti tinzwe kuti sei vasina kuenda kuparamende nhasi sezvo mbozhanhare yavo yange yakadzimwa.
VaBiti vatiwo vakuru vakuru mubazi rezvemari vanosanganisira, VaZvinechimwe Churu, VaFidelis Ngororo, Accountant-General nevamwe vachamira pamberi pekomiti yavo svondo rinoouya apo vari kuenderera mberi nekuongorora mashandisirwo aiitwa mari pasi pechirongwa cheCommand Agriculture.
Vati svondo rinoouya komiti yavo ichabvunzurudzawo makambani ese aishanda nehurumende pachirongwa cheCommand Agriculture.
Mamwe makambani achabvunzurudzwa anosanganisira, Pedstock Investments, Croco Motors, FSG pamwe neSakunda inova kambani yechimwe chipangamazano chemutungamiriri wenyika, VaKudakwashe Tagwirei.
Zvichakadaro imwe kambani yakabhadharwa mari inodarika miriyoni yemadhora eku America nehurumende kuti itenge zvinhu zvakaita semotokari pasi peCommand Agriculture muna 2017, yeSolution Motors, yakaudza komiti iyi kuti ichakwanisa kutenga zvese zvinodiwa nehurumende paCommand Agriculture gore rinouya.
Mukuru wekambani iyi, VaPatrick Siyawamwaya, vaudza komiti iyi kuti kunyange hazvo vaitaririsirwa kunge vatenga zvinhu izvi mukati memasvondo masere havana kukwanisa kuita izvi sezvo mari yekunze ichinetsa munyika.
Asi VaBiti nevamwe vavo varatidza kusafara nekambani iyi vachiti zviri pachena kuti kambani iyi yakabira hurumende uye inofanirwa kusingiswa.
Asi VaSiyawamwaya vakaramba kuti vakadya mari yehurumende vachiti vari kushanda nemamwe makambani ekunze kuti vatenge motokari nezvimwe zvese zviri kudiwa pachibvumirano chavakaita nehurumende.
Paramende iri kuita ongororo yayo zvichitevera ongororo yaAuditor General ya2018 iyo yakaratidza kuti mari dzeCommand Agriculture hadzina kufambiswa zvakanaka.
Komisheni inoona nezvekudzivirirwa kwehuwori, yeZimbabwe Anti- Corruption Commission iri kuongororawo nyaya iyi uye panofungidzirwa kuti mari inosvika mabhiriyoni matatu emadhora ekuAmerica inogona kunge yabhadharwa kuvanhu vasina kuzoita basa.
MaWarriors emuZimbabwe atarisana nemakundano matsva svondo rimwechete vachangopemberera kubudirira kuenda kuma 2017 Africa Cup of Nations finals.
MaWarriors vanombokanganwa zvakaitikwa svondo rapera vachiisa masimba avo pamakundano eCosafa Castle Cup ayo arikutanga mangwana vachitarisira kuita chikwata chekutanga kutora mukombe uyu kashanu.
Mamiriro akaita chikwata cheZimbabwe muhurongwa hwepasi rese kana kuti FIFA rankings hunomakidza maWarriors kutanga vachitamba nezvikwata zvisina mutsindo izvo vanofananidzwa nazvo vachitarisirwa kukwira vakananga kuma kota fainari eCosafa
MaWarriors ari mugungano repasi pasi pamwe chete neSwaziland, Seychelles neMadagascar zvekuti vanofanira kupedza varipamusoro soro kuti vabudirire kusvika kuma kota fainari
Pakapedzisira kutamba chikwata ichi kumakundano aya, maWarriors akabuditsva munharaunda yepasi pasi iyoyo.
Asi mushure mezvakaitika svondo rapera veruzhinji vanotevera nhabvu havana kana hanya nemakundano eCosafa Castle Cup vachiti ivo akangofanana nemitambo nehushamwari sekutaura kwaVaKenias Muchabaiwa.
Makundano eEuro 2016 arikutanga muFrance nhasi manheru apo France irikusangana neRomania.
Muteveri wechikwata cheHarare City vaGilbert Mujajati vanoti chidokwadokwa chese nechikwata chemaWarriors chakaenda apo chikwata ichi chakarova Malawi 3-0 ndokubudirira kuenda kumaNations Cup.
Murairdzi wemaWarriors Kalisto Pasuwa akasimuka nechikwata chake chakasimbisisa kusanganisa Elisha Muroyiwa, Tatenda Mukuruva, Hardlife Zvirekwi, na Danny Phiri avo vaive muchikwata chakadambura dambura Malawi.
MaWarriors arikutanga kupinda munhandare mangwana apo varikusangana neSwaziland.
Zvakamira zvakadai. Chikwata chenyika chemaUnder 20 chiri kuCameroon uko chirikuzodamburana nemaYoung Indomitable Lions mumutambo wavo wechipiri wemaAfrica Youth Championships.
Zvikwata zviviri izvi zvakaita mangange 0-0 mumutambo wavo wekutanga zvekuti Zimbabwe inofanira kukunda kana kuita mangange ekunwisanakuti vabudirire kuenderera mberi mumakwikwi aya.
Panguva imwecheteyo. Pane mitambo mitanhatu yarongwa nevePremier Soccer League kuti itambwe kunyange hazvo maWarriors arikutamba kuCosafa.
Vatsigiri veDynamos varikutarsira kuti murairidzi wavo Lloyd Mutasa akagadzirisa zvainetsa panguva iyo panga pasina mitambo mumwe wavo vaRichard Saidi vachiti kuAscot neChapungu vanonotora mapoinzi matatu.
Vanoti varikutarisira kuti Roderick Mutuma uyo aive akakuvara anaya zvekuti anorova mambure chete kuGweru.
Moses Chunga uyo adzoka muhurairidzi muPremier Soccer League mushure mekutora basa rakasiiwa naTaurayi Mangwiro kuHarare City arikutanga basa rake asi ane mutoro wakaoma kuBoabab Stadium uko arikusangana neNgezi Platinum.
Mitambo yakamira seizvi
Chapungu v Dynamos -Ascot
FC Platinum v ZPC Kariba -Mandava
Tsholotsho v How Mine -White City
Ngezi Platinum v Harare City
NeSvondo
Caps United Triangle - NSS
Mutare City v Bulawayo City -Sakubva
Totarisa mumutambo wekiriket
Makundano epamusoro ekiriketi arikutanga mangwana muHarare Sports Club apo chikwata chenyika chemaChevrons chirikusangana neIndia mumutambo wavo wekutanga wemitatu yezuva rimwe.
India yauya nechikwata chisina kunyanyosimba zvekuti Zimbabwe iyo yave nemurairidzi mutsvaMakhaya Ntini nemutungamiri wevatambi mutsva zvekare, Graeme Creemer irikutarisirwawo kumbokunda mushure mekungorakashwa chete nezvimwe zvikwata.
Kunze kwemitambo mitatu yezuva rimwe, Zimbabwe neIndia zvichasangana zvekare mumitambo mitatu yemaT20.
Zvimwe zvizvarwa zveZimbabwe zviri muSouth Africa zvinotyaira magonyeti zvinoti zvave kugara zvakabatira ura mumaoko zvichitevera kurwiswa pamwe nekupisirwa marhorhi azvinotyaira nezvizvarwa zvenyika iyi zviri kuti vekunze havafanirwe kunge vachishanda muSouth Africa.
Kuratidzira kwakaitwa nezvizvarwa zveSouth Africa neChipiri izvo zvaivhara migwagwa nekurova vanhu, kunonzi kwakasiya chimwe chizvarwa cheZimbabwe chakuvadzwa, uye magonyeti ane chitsama apiswa.
Zvizvarwa zveSouth Africa zvakavhara migwagwa zvichibatidza moto mumigwagwa kudzivirira kuti motokari dzisafamba.
Mumwe mutyairi anobva kuZimbabwe, VaPatrick Makuwaza, avo vari kuDurban, vanoti neChipiri zvinhu zvakanga zvakaipa zvekuti avridzi vemakambani avanoshandira vakatovakurudzira kuti vasapinda mumigwagwa.
Asi VaMakuwaza vanoti neChitatu vambodzokera mumugwagwa, kunyange hazvo vachiziva kuti uku kwanga kuri kuedza dziva negumbo nekuti mune dzimwe nzvimbo vari kuratidzira ava vanonzi vanga vachiri kunetsa.
VaMakuwaza vanoti hurumende yeSouth Africa iri kuvatsigira, sezvo iri kuti vabvumidzwe kushanda kana vaine magwaro anovabvumidza kunge vari pabasa, uye vanoti mapurisa ari kuedza kubatsira nekuvhura migwagwa yakanga yavharwa.
Bato reMDC inotungamirirwa naVaNelson Chamisa rinoti mapurisa aridzira pfuti mutungamiri waro paanga achidyara miti kuMarondera mudunhu reMashonaland East, pahurongwa hwavo hwekucherechedza zuva rekudyarwa kwemiti munyika, reNational Tree Day.
Mutauriri waChamisa, Doctor Nkululeko Sibanda vanoti mapurisa aya ashandisa mabara anouraya pamwe nemabara erhabha nehutsi hunokachidza mukuda kuparadza vanhu vanga vaungana paDombotombo Clinic, apo VaChamisa vanga vachidyara miti.
VaChamisa vakatara mwedzi wese waZvita semwedzi wekuti vanhu munyika yose vange vachidyara miti senzira yekudzivirira kuparara kwenyika kunonzi nenyanzvi kuri kukonzerwa nekutemwatemwa kwemiti.
VaChamisa vanonzi vadyarawo miti pamahofisi ekanzuru yeMarondera vasati vaenda paDombotombo Clinic.
Doctor Sibanda vanoti sezvo vanga vasiri kuita musangano, vanga vasingafanirwi kutanga vatsvaga mvumo yemapurisa yekuti vaungane vachidyara miti.
Asi mutauriri wemapurisa, Assistant Commissioner Paul Nyathi varamba mashoko ekuti mapurisa ashandisa mabhara anouraya, vachiti hapana kumboridzwa pfuti, asi kuti mapurisa angoshandisa chete utsi hunokachidza.
Vanoti mapurisa amanikidzwa kutora danho iri kuparadza vanhu vanga vaungana vasina mvumo yemapurisa, avo vavanoti vanga vave kuda kuita zvemhirizhonga vachiimba.
Assistant Commissioner Nyathi vanoti zvakakosha zvikuru kuti vanhu vese, kusanganisira vemapato ezvematongerwo enyika, kuti varemekedze mitemo yemunyika.
Musangano weTripartite Negotiating Forum, TNF, wemazuva matatu wanga uchiitwa muHarare wapera pachinzi hapana kuwiriranwa panyaya yekuti gungano iri rotara here mari dzinofanirwa kutambirwa nemushandi wepasi kana kuti dzotarwa nemakambani achiwirirana nemasangano anomirira vashandi.
Munyori mukuru weZimbabwe Congress of Trade Unions, ZCTU, VaJaphet Moyo, vanoti nyaya yanetsa ndeyekuti votangira pamarii inoita kuti mushandi wepasi akwanisewo kufema mbichana, kunyange hazvo isingagone kumuraramisa.
VaMoyo vanoti nekuda kwekupesana uku, vazowirirana kuti hurumende ivaudzewo kuti iyo iri kuzviona sei, nekudaro vamirira kunzwa kubva kuhurumende.
Vanotiwo sesangano rinomirira vashandi, kana vapedza kupira vashandi zvabuda mumusangano uyu, uye vatorawo pfungwa dzine vashandi panyaya iyi, vanogona kusoshevedzerawo musangano weT-N-F kuti vaende mberi.
Musangano weT-N-F uyu ndewekutanga kubva pagadzirwa mitemo inoita kuti boka iri rishande zviri pamutemo muna Chikumi wegore rapera.
ZCTU inoti kwemakore makumi maviri adarika musangano uyu wanga uchiitwa zviri kunze kwemutemo.
Studio 7 yakundikana kubata vamiriri vehurumende pamwe nevevashandirwi vari muT-N-F kuti tinzwewo mativi avo.
Zvikwata zvemuAfrica zviri kuWorld Cup kuRussia zviri kutatarika zvakanyanya zvekuti kusvika parizvino patambwa mutambo mumwe chete nenyika dzakawanda.
Nyika dziri kumirira Africa kumakwikwi aya dzinoti, Egypt, Morocco, Nigeria, Senegal neTunisia.
Nemusi weMuvhuro, chikwata cheTunisia chakagohweza chibodzwa chekutanga kumakwikwi ay apo chakatamba neEngland, asi chakagumazve charohwa 2-1.
Mune mumwe mutambo wakatambwa neMugovera, Nigeria yakarohwa 2-0 neCroatia.
Uruguay yakakunda Egypt 1-0 nemusi weMugovera uye musi mumwe chete iwoyo, Iran yakakunda Morocco 1-0.
Nemusi weChipiri, chikwata chakatarisirwa nevakawanda kuti chingangoshura mare cheSenegal chiri kutamba nePoland.
Hapana chikwata chemuAfrica chati chambosvika mumasemi finals emakundano eWorld Cup.
Zvikwata zvakasvika mumaquarter finals eWorld Cup zvinoti Cameroon 1990, Senegal muna 2002 kuchizoti Ghana muna 2010.
Vanorwira kodzero dzevanhu vanoti vari kushushikana zvikuru nekukwira kwehuwandu hwevanhu vanonzi vari kupambwa mudzimba, voshungurudzwa, vosiiwa vaitwa kafira mberi.
Mukati memazuva gumi adarika, nhengo dzebato rinopikisa reMDC pamwe nevemasangano akazvimirira vangada kusvika makumi maviri, vakapambwa nevanhu vaive vakapakatira zvombo muHarare, Bulawayo neMasvingo vachishungurudzwa pamwe nekutyorerwa kodzero dzavo.
Izvi zvakanyanya kuitika mushure mekunge MDC yazivisa kuti nhengo dzayo dzaizopinda mumigwagwa dzichiratidzira dzichiti nyaya yehutungamiri inofanirwa kutanga yagadziriswa, sezvo bato iri risiri kucherechedza hutungamiri hwaVaEmmerson Mnangagwa.
Zvimwe zvinonzi neMDC zvinofanirwa kugadziriswa inyaya dzezvehupfumi hwenyika pamwe nezvematongerwo enyika.
Vanhu vakapambwa vakasiiwa vaitwa kafira mberi vanosanganisira vanorwira kodzero dzevanhu, VaTatenda Mombeyarara, VaBlessing Kanotunga vanove nhengo yeMDC, VaTinashe Kambarami, vanove mutevedzeri wameya weBulawayo.
Usiku hwemusi weChitatu, mumwe ane mukurumbira mukuita zvemitambo pazvivhitivhiti, Samantha Kureya, uyo anozivikanwa nerekuti Gonyeti, akapambwawo nevanhu vakanga vakapakatira zvombo, avo vakamushungurudza uye kumurova nekumusiya asina chaakapfeka.
Gonyeti anonzi akamanikidzwa kunwa siweji.
Mukuru wesangano rinorwira kodzero dzevanhu reZimRights, VaOkay Machisa, vanoti vanofunga kuti vari kushungurudza vanhu uye kutyora kodzero dzavo vane chekuita nehurumende.
VaMachisa vanoti vanokurudzira hurumende kuti imise nyaya dzekupambwa kwevanhu, kuitira kuti ikwanise kuremekedzwa nedzimwe nyika.
Asi vanoongorora zvematongerwo enyika vari nhengo yeZanu PF, VaGadzira Chirumhanzu, vanoti vanoshamiswa nevanhu vanoti hurumende ine chekuita nekupambwa pamwe nekushungurudzwa kwevanhu uku ipo pasina humbowo.
VaChirumhanzu vanoti vanhu havafanirwe kumhanyira nyaya dzekodzero dzevanhu vasingataure nezvezvirango zvavanoti zvakatemerwa nyika neAmerica, vachiti vose vanoti vanorwira kodzero dzevanhu vanofanirwa kuonekwa nekutungamira mukuratidzira kumuzinda weAmerica vachikurudzira kuti zvirango zvibviswe.
Mudzimai wevaive murwiri wekodzero dzevanhu akatsakatika makore mashanu apfuura, VaItai Dzamara, Amai Sheffra Dzamara nhasi vaendesa tsamba kuhofisi yemutungamiriri wenyika VaEmmerson Mnangagwa yeMunhumutapa Building vachiti hurumende inofanira kutsvaga kune murume wavo.
Amai Dzamara vanoti tsamba yenyunyuto iyi ndeyechipiri yavaendeswa kuna VaMnangagwa kubva zvatsakatika murume wavo muna 2015.
Vanotiwo vakamboendesa tsamba yakadai kuhofisi yevaive mutungamiri wenyika muchakabvu Robert Mugabe.
Amai Dzamara vati hupenyu hwakavaomera zvikuru sezvo vachigarofunga kuti chii chakaitika kune murume wavo uye vati hurumende hapana zvairi kuvaitira parizvino kubatsira kutsvaka murume wavo.
Asi vati havasati varasa tariro yekuti murume wavo anogona kuwanikwa ari mupenyu.
Mutsamba yavo yenyunyuto iyi yaonekwa neStudio 7, Amai Dzamara vati vanoda kunzwa kubva kunaVaMnangagwa kuti chii chakaitika kumurume wavo sezvo vasina chekutaura kune vana vavo vaviri, Nenyasha na Nokutenda.
Vati vave kutoti kunyangwe vachifamba mudhorobha reHarare vakaona chero munhu ari kuzvifambira achipenga vanotombotarisa kuti haasi murume wavo here. Vanotiwo hakuna munhu anongotsakatika uye vati vanoziva kuti muhurumende pane anoziva zvakaitika kune murume wavo.
VaPatson Dzamara, vanova muninina waVaItai Dzamara vati vanotsutsumwa zvakanyanya nekuti hurumende haisi kuvabatsira kutsvaga kuna Itai.
Gweta remhuri yekwaDzamara, VaCharles Kwaramba vatsigirawo kuti hurumende haisi kumboratidza chido chekutsvaka VaDzamara zvisinei nekuti dare repamusoro reHigh Court muna 2015 rakapa chiga chekuti mapurisa aite zvese zvavanogona mukutsvaka VaDzamara .
Patabata mutauriri wemapurisa, Assistant Commissioner Paul Nyatsi kuti tinzwe kuti vave papi nekutsvaka VaDzamara, vati tivafonere mangwana sezvo nhasi vanga vakabatikana. Mutauriri waVaMnangagwa, VaGeorge Charamba vange vasiri kudairwo nharembozha yavo.
Gurukota rinoona nezvemukati menyika VaKazembe Kazembe vavimbisa kutaura neStudio 7 asi Havana kuzokwanisa kuita izvi pataenda pamhepo.
aItai Dzamara vakatorwa kumusha weGlenview 7 vachigerwa musoro nevanhu vasingazivikanwi asiwo masangano anorwira kodzero vachiti vanofungidzira kuti vasori vehurumende.
Vamwe vakatsakatikawo munyika vari kutsvagwa nehama dzavo vanosanganisira Muzvare Rashiwe Guzha, VaPatrick Nabanyama nevamwe.
Sangano ravana chiremba vanorwira kodzero dzevanhu munyika, re Zimbabwe Doctors for Human Rights, rinoti Dr. Peter Magombeyi vabuda munyika vachienda kunorapwa ku South Africa.
Dr. Magombeyi vasvika muSouth Africa manheru eChina.
Sangano iri rinoti riri kufara zvikuru kuti Dr. Magombeyi, avo vakafanobata chigaro chemutungamiri we Zimbabwe Hospital Doctors Association, vakwanisa kukwira ndege vachienda ku South Africa kuitira kuti vanorapwa.
Mutauriri wesangano iri, Dr. Fortune Nyamande, vanoti Dr. Magombeyi munhu anoda kurapwa zvechimbi chimbi nenyanzvi sezvo hutano hwavo hwakavhiringwa pavakanga vari muhunhapwa.
Dr. Nyamande vabvumawo kuti ichokwadi kuti Dr. Magombeyi vasvika muSouth Africa, asi havana kuda kutaura zvakawanda pamusoro penzvimbo ichange ichirapirwa Dr. Magombeyi.
Dr Magombeyi vakapambwa musi waGunyana 14 nevanhu vasiri kuzivikanwa kuti ndivanani asi vakazowanikwa musi waGunyana 19 vari kuNyabira.
Dr. Magombeyi vanonzi vakatochwa zvakaipisisa pavaive muhunhapwa, uye izvi zvakabudawo muongororo inonzi yakaitwa navana chiremba vanorwira kodzero dzevanhu pamwe navana chiremba vaimirira hurumende.
Asi mubvunzo mukuru uri kushaya mhinduro ndewekuti Dr. Magombeyi vakatochwa nani?
Mutongi wedare repamusoro, VaHappias Zhou, vakatura mutongo nemusi weChipiri vachiti Dr. Magombeyi vanofanirwa kunorapwa kwavanoda.
Asi mapurisa akarambidza Dr. Magombeyi kubuda muchipatara mavakanga vari.
Mumwe mutongo wakaturwa zvakare naVaGeorge Chiweshe avo vakati mapurisa haafanirwe kudzivisa kana kutadzisa Dr. Magombeyi kubuda munyika vachienda kunorapwa kuSouth Africa.
Tsvagiridzo yaitwa neStudio7 inoratidza kuti Dr. Magombeyi vabuda munyika vachishandisa ndege yeSouth African Airways Flight Number SA029 iyo yasimuka muHarare na 5:10pm kunyange hazvo yanga ichifanirwa kusimuka na 5:06pm.
Ndege iyi, iyo inova yemhando ye Airbus 320-232, yamhara panhandare yemuJohannesburg na 6:39pm mushure mekupedza awa imwe chete nemaminetsi makumi matatu nematatu iri mudenga kunyange hazvo ndege iyi yanga yakatarisirwa kumhara na6:50pm.
Dr. Magombeyi vachange vachirapwa vari muSouth Africa kusvika vava kunzwa zvakanaka.
Hazvisati zvozivikanwa kuti Dr. Magombeyi vachange vachirapirwa pachipatara chipi, uye kuti ndiyani achange ari mukuru wevana chiremba vachange vachirapa Dr. Magombeyi.
Pari zvino vanachiremba vaDr. Magombeyi muZimbabwe vanoti Dr. Magombeyi vanofanirwa kumbosiyiwa vari vega kudzamara vanachiremba vagutsikana kuti vachionekwa neveruzhinji.
Paita kukandirana makobvu nematete pakati peZimbabwe neAmerica panyaya yekodzero dzevanhu zvichiteverewa kuurayiwa kwemumwe murume mutema wekuAmerica, VaGeorge Floyd, pachipomerwa mapurisa mana mhosva yekumuponda.
America yakati Zimbabwe, China neRussia dzave kushandisa rufu urwu senzira yekuita tinhai dzirwe kukurudzira kurwisana kwemarudzi.
Nemusi weChina vakafanobata chigaro chemutauriri weZanu-PF, VaPatrick Chinamasa, vakashora zvikuru hurumende yeAmerica vachiti inodzvinyirira vatema vachiti mashoko aVaFloyd ekupedzisira ekuti handisi kukwanisa kufema anofanira kushandiswa nevanhu vemuZimbabwe, Iran neCuba semunongedzo wekuti havasi kukwanisawo kufema nezvirango zvavakatemerwa.
Asi America nedzimwe nyika dzakabudirira inoti zvirango izvi zvakatemerwa mutungamiri wenyika, VaEmmerson Mnangagwa, nenyaya yekutyora kodzero dzevanhu.
Mutungamiri weAmerica, VaDonald Trump, vakatowedzera zvirango izvi nerimwe gore.
Mumiriri weAmerica muZimbabwe, VaBrian Nichols, vanoti vakauraya VaFloyd vakatosungwa asi Zimbabwe iri kutadza kusunga vakapamba Itai Dzamara, Patrick Nabanyama nevakawanda vanopomerwa mhosva yekuita vanhu kafiramberi.
Vanoti America haisi kuzomira kushora kutyorwa kwekodzero dzevanhu muZimbabwe.
Gweta rinorwira kodzero dzevanhu vari mukuru weHuman Rights Watch kuchamhembe kweAfrica, VaDewa Mavhinga, vanoti kodzero dzevanhu pasi rose dzinofanira kuchengetedzwa vakatiwo Zanu-PF haifanire kukwira pachuru ichishora vamwe iyo iinewo chitanda muziso.
Asi nhengo yeZanu-PF, VaGilbert Muponda, vanoti America inofanira kuita senyika yakabudirira ichiremekedza kodzero dzevanhu sezvainokurudzirawo kune dzimwe nyika.
Vatiwo Zimbabwe haina simba rekuti muAmerica musave nekugadzikana.
Sangano reAmalgamated Rural Teachers Union of Zimbabwe (ARTUZ) raita neMugovera musangano nevadzidzisi muBulawayo pasi pechirongwa che ‘Safe Learning Institutions Initiative’.
Musangano uyu wapindwa nevadzidzisi vanobva kumatunhu eMatabeleland North, Matabeleland South nedunhu reBulawayo.
Mutungamiri weARTUZ, VaObert Masaraure, vaudza Studio7 kuti musangano uyu wabudirira zvikuru uye vese vange vachitarisirwa kuuya vange vari pamusangano uyu.
VaMasaraure vati paitwa zvisungo zvishanu zvinosanganisira kuudza hurumunde kuti isaine gwaro rechirongwa che ‘safe schools’ chakatenderanwa kuOslo kuNorway muna 2015.
Musangano uyu wapindwawo nemasangano eVeritas, Zimbabwe Human Rights NGO Forum, Student Christian Movement of Zimbabwe nemamwe.
VaMasaraure vanoti masangano aya achange ari kuChinhoyi svondo rinouya uko vachaita musangano nevadzidzisi vechidzimai vachitaura maonero avo uye kuti vape pfungwa dzavo pane zvavanotarisira kuti zviitwe muzvikoro kuitira kuti vaite basa ravo vakasununguka uye vasingatye.
Zimbabwe Republic Police inoti kusvika pari zvino, vanhu makumi maviri nemumwe vafa mutsaona dzemumigwagwa munyika yose pazororo reEaster.
Mutevedzeri wemutauriri wemapurisa, Chief Superintendant Paul Nyathi, vanoti tsaona zhinji dziri kukonzerwa nevatyairi vanenge vachimhanyisa motokari dzavo, vamwe vachida kupindira dzimwe motikari dzinenge dziri mberi kwavo.
VaNyathi vatiwo tsaona idzi dziri kuitika munzvimbo dzakasiyana siyana.
VaNyathi vati gore rino vane zvikwata zvakawanda zviri kushanda nesangano reTraffic Safety, pamwe nebazi riezvekutakurwa kwezvinhu vachiyambira veruzhinji kuzvibata kana vari mumigwagwa, kuitira kuti vasapinda mutsaona.
Misika yefodya yavhura nhasi mitengo iri pasi izvo zvisina kufadza varimi vakawanda avo vazivisa kuti vave kumbomira kutengesa fodya yavo kudzamara mitengo yasvika pari nani.
Mwaka wekutengesa fodya waparurwa nhasi nemumwe mutevedzeri wemutungamiriri wenyika, VaKembo Mohadi pamusika weTobacco Sales Floor, apo mutengo wepamusoro wange uri madhora mana nemasenzi makumi mashanu pakirogiramu mutengo wepasi uri pamasenzi makumi maviri pakirogiramu.
Mitengo iyi haina kufadza varimi vakawanda avo vati kana mitengo iyi ikasawedzera varimi vakawanda vanogona kutadza kurima fodya.
VaCosta Kapudza vekuMvurwi, vaudza Studio 7 kuti mitengo yanhasi inoita kuti varege kurima fodya zvachose. VaKapfudza vanoti vambomira kutengesa fodya yavo uye vave kunoitengesa pamukoto.
Vamwewo vasina kufara nemitengo yefodya ndiIshe Musarurwa vekuMashonaland East avo vati vambomirawo kutengesa fodya yavo.
Varimi havasi kufarawo nenyaya yekuti kunyange hazvo fodya yavo ichitengeswa kunze kwenyika ivo havasi kuzoiphwa mari yavo yese ari madhora ekuAmerica.
Pasi pechibvumirano chakaitwa neReserve Bank of Zimbabwe nekambani yeTobacco Industries Marketing Board, varimi vachipihwa zvikamu makumi mashanu kubva muzana zvemari yavanenge vatengesa ari maRTGS uye zvimwe zvikamu makumi mashanu zviri madhora ekuAmerica.
Asi varimi vakaita saAmai Margret Dhambeni vaudza Studio 7 kuti vanoda mari yavo yese ari madhora ekuAmerica.
Vatiwo vakatenga zvekurimisa vachishandisa mari yekunze uye nekudaro vanoda kubhadharwawo nemari yekunze.
VaKapfudza vati vanotsigira vamwe vavo vari kuti vapihwe mari yavo yese ari madhora ekuAmerica sezvo iri iyo yavakashandisa kutenga zvekurimisa.
Sachigaro weTIMB, Amai Monica Chinamasa, vati mitengo yakaderera sezvo vanotenga fodya kana kuti maTobacco Merchants vari kuchajwa mutero we Intermediated Transaction Tax wezvikamu zviviri kubva muzana apo vanotenga fodya nekubhadhara varimi.
Vati pane nhaurirano dziri kuitwa pakati pavo, nevatongesa fodya nehurumende dzekugadzirisa nyaya iyi uye vanoona sekuti izvi zvinogona kupedza dambudziko remitengo iri pasi iri.
Amai Chinamasa vazivisa kuti mwaka uno wange wakaoma chose sezvo kwakapisa zvakanyanya uyewo vati vamwe varimi kuManicaland vakaparadzirwa fodya yavo nedutumupengo Cyclone Idai.
Vati kusvika parizvino havasati vave kuziva kuti ifodya yakawanda zvakadii yakaparadzwa nedutumupengo Idai.
Zimbabwe inotarisirwa kutengesa mamiriyoni mazana maviri nemakumi mana (240million kgs) emakirogiramu efodya inove fodya shoma pane yakatengeswa mwaka wapfuura.
Gore rapfuura Zimbabwe yakatengesa mamiriyoni mazana maviri nemakumi mashanu nemaviri emakirogiramu (252million) efodya ikawana mari ingangosvika bhiriyoni remadhora ekuAmerica.
Vachivhura misika yefodya zviri pamutemo, VaMohadi vati hurumende yavo inotsigira varimi vefodya uye vati inoda kuti varimi ava vabatwe zvakanaka sezvo fodya ichipinza mari yekunze yakawanda munyika.
Pane misika mitatu yefodya munyika inoti Tobacco Sales Floor, Boka nePremier uye misika yese iyi iri muHarare.
Kunze kwezvicherwa zvakabatanidzwa, fodya ndiyo inopinza mari yekunze yakawanda kudarika zvimwe zvose muZimbabwe.
Ngezi Platinum Stars yayambira Caps United kuti isapemberere kutora mukombe weligi zvechimbichimbi nekuti munhabvu munhu anofanira kutenda maruva adya chakata.
Zvikwata zviviri izvi zviri kusangana muNational Sports Stadium neSvondo mumutambo unogona kupa Caps United mukombe weligi kana kukanganisa zvese zvaitwa nemaGreen Machine gore rese.
Caps United iri kuda kukunda mumutambo uyu ichitarisirawo kuti FC Platinum inorohwa kana kuita mangenge neHighlanders kuti itore mukombe.
Sachigaro weNgezi Platinum Stars VaJeremiah Getiseni vanoti hazvisi kuzove nyore kuti Caps United itorere mukombe pavari vachiti ivo marovero avakaita Highlanders neFC Platinum ndiwo avari kuzoita maGreen Machine.
VaGetiseni vanoti vakagadzirira zvakasimba mutambo nemaGreen Machine vachiwedzera ivo kuti vari kuenderera mberi kugadzirira kusvikira mutambo uyu wapera.
Pari zvino, Caps United ndiyo iri pamusoro soro nemapoinzi makumi mashanu nemanomwe, maviri pamusoro peFC Platinum, uyezve matatu kudarika Highlanders.
Caps United ikakundwa kana kuita mangange, FC Platinum ikakunda Highlanders, Kugona Kunenge Kudada ndiyo inoenda pamusoro uyezve pedyo nemukombe unokosha $1,2 million.
Asi mutsigiri weCaps United VaShingirai Miti vanoti vari kuona Makepekepe ichikunda Ngezi Platinum Stars vachiti ivo nguva yarebesa vasati vabata mukombe weligi.
Makundano eCastle Lager Premier Soccer League asarwa nemitambo miviri kuti asvike kwamvura yacheka makumbo.
Mimwe mitambo iriko svondo rino ndeiyi
Mutare City Rovers v Harare City Sakubva
Tsholotsho v Bulawayo City Luveve
ZPC Kariba v How Mine Nyamhunga
Triangle v Dynamos Gibbo
Hwange v Chapungu Colliery
Chicken Inn v Border Strikers Luveve
Zvakamira zvakadai, maMighty Warriors neMugovera ari kupinda munhandare yemuYaounde muCameroon kusangana neBanyana Banyaya yekuSouth Africa mumutambo wavo wekutanga mumakwikwi e2016 Africa Women’s Africa Cup of Nations.
Mutambo wekutanga wakakosha zvikuru zvekuti maMighty Warriors anofanira kukunda kunyange hazvo gadziriro yavo yanga isina kumira zvakanaka.
Zvikwata izvi zvakasangana mumutambo wekuedzana masimba masvondo maviri apfuura maMighty Warriors akarohwa 3-0.
Asi murairidzi wechikwata ichi Shadreck Mhlauzi anoti iyi inhoroondo achiti uyu mutambo mutsva uyezve une zvinangwa zvakasiyana.
Kunze kweSouth Africa, maMighty Warriors achatamba zvekare neCameroon pamwe ne Egypt.
Zvikwata zviviri kubva mugungano iri ndizvo zvinoenderera mberi nemakundano.
Zvizvarwa zveZimbabwe zvinopinda zana izvo zvanga zviri muhupoteri pamuzinda weDukwi Refugee Camp muBotswana zvinoti hurumende yenyika iyi yaramba kugamuchira chichemo chavo chekuti zvisadzoserwe kumusha zvichiti kukandwa mumukanwa mamupere.
Vapoteri ava vanga vakumbira hurumende yeBotswana kuti vapihwe hugari hwemunyika iyi kana kuti vatsvagirwe dzimwe nyika dzavangaende kunogara kwadziri vachiti kumusha hakuna kumira zvakanaka.
Vakuru wehurumende yeBotswana varamba kudaira mibvunzo yeStudio7 munyaya iyi.
Asi mugwaro raonekwa neStudio7 iro rakanyorerwa mumwe wevanhu vanodarika zana avo vanga vachikumbira kuti vasadzoserwe kumusha, hurumende yeBotswana inoti haioni kuti zvichemo zvavo zvine huremu hwekuti vakaenderera mberi iri vapoteri.
Gwaro iri rinoenderera mberi richiti gurukota rinoona nezvekudzivirirwa kwenyika iyi, VaKagiso Mmusi havaoni zvizvarwa zveZimbabwe izvo zvanga zviri pamuzinda weDukwi iri vapoteri vakatiza zvematongerwo enyika.
Nokudaro, hurumende yenyika iyi inoti avo vanenge vasina kunyoresa kuti vadzoserwe kumusha pasi pechirongwa chevoluntary repatriation vachaitwa musenga bere nevashandi vebazi rinoona nezvekupinda nekubuda kwevanhu munyika iyi.
Mutauriri wevapoteri paDukwi, VaBhekimpilo Weza vaudza Studio7 kuti Botswana iri mukavhiya katiyo nehurumende yeZimbabwe kuti avo vanga vari muhupoteri vadzoserwe kumusha zvisiri pamutemo.
VaWeza vaenderera mberi vachiti mamiriro ezvematongerwo enyika haasati ashanduka munyika sezvo hurumende yeZANU PF iyo yavakatiza makore gumi nemairi apfuura ndiyo ichiri panyanga uye ichi kuenderera mberi nekupfuvisa avo vanotsigira bato reMDC.
Mukokeri wesangano reHuman Rights Watch kumaodzanyemba eAfrica, VaDewa Mavhinga vaudza Studio7 parunhare kuti zviri kuitwa nenyika yeBotswana kumbunyikidza kodzero dzevapoteri uye hazvienderani nezvinotarisirwa nesangano reUnited Nations High Commissioner for Refugees.
Senzira yekuzadzikisa chibvumirano chakaitwa nenyika dzepasi rose muna1951, VaMavhinga vanoti Botswana inosungirwa kutsvagira vapoteri veZimbabwe nyika dzikavapa hupoteri pane kuti vadzoserwe kumusha.
Mugore ra2008, vapoteri ava ruzhinji rwavo vachiti vatsigiri weMDC, vakatiza misha yavo mushure mekurohwa zvakaipisisa nevanofungidzirwa kuti vatsigiri weZANU PF panguva yakaitika sarudzo dzemutungamiri wenyika dzedzokororo kana kuti runoff.
Kusawirirana pakati pemapato anopikisa eMDC-T iri kufanotungamirwa naMuzvare Thokozane Khupe neMDC Alliance inotungamirirwa naVaNelson Chamisa kuri kuramba kuchidzika midzi zvichitevera kudzingwa zvakare kudare reparamende kwedzimwe nhengo pfumbamwe dzeMDC Alliance.
Izvi zvinotevera tsamba yakanyorwa nebato reMDC-T kumutauriri weparamende, VaJacob Mudenda, ichiti nhengo idzi dzidzingwe sezvo dzisiri kutevera bumbiro remitemo reMDC-T.
Kudzingwa kwenhengo pfumbamwe uku kunotevera kudzingwa kwedzimwe nhengo ina dzedMDC Alliance muna Chivabvu, izvo zvasvitsa huwandu hwevanhu vadzingwa muparamende hwasvika pagumi nevatatu.
Asi nhengo dzeMDC-Alliance dzinoti danho riri kutorwa neMDC-T iri nderekuda kuparadza bato rinopikisa iri, sezvo bato ravo risineyi nechekuita neMDC-T, iyo yakakwikwidza musarudzo dzemuna 2018 sebato rakazvimirira, ukuwo, MDC Alliance ichikwikwidzawo yakazvimirira semubatanidzwa wemapato manomwe.
Asi MDC-T inoti hakuna bato rinonzi MDC Alliance asi kuti mubatanidzwa, uyo bato reMDC-T raivewo nhengo munguva yesarudzo.
MDC Alliance iri kupomerawo MDC-T mhosva yekushandiswa nebato reZanu PF mune zvese zvairi kuita izvi nechinangwa chekuda kuparadza vanopikisa munyika.
MDC Alliance iri kupomerawo zvakare MDC-T mhosva yekutsigirwa nemapurisa nemauto, sezvinonzi zvakaitika apo MDC-T yakatora muzinda weMorgan Richard Tsvangirai, ichinzi yakabatsirwa nemapurisa nemauto.
Asi veMDC-T vanoti havana kubatsirwa nemapurisa kana nemauto, asi kuti vakashandisa mutemo wenyika kutora chavo chakanga chapambwa neMDC Aliance.
Kunetsana uku kunosiya papi vanhu vakasarudza nhengo dzeparamende idzi kuti dzivamirire kudare reparamende?
Nyanzvi mune zvematongerwo enyika, VaRejoice Ngwenya vanoti mutemo unofanirwa kuteverwa asi vanhu vane masimba ekuenda kumatare edzimhosva vachipikisa danho rekubvisirwa vamiriri wavo muparamende.
Imwe nyanzvi mune zvematongerwo enyika, VaTendai Reuben Mbofana, vanoti kudzingwa kwenhengo dzeparamende uku kunokanganisa matunhu adzinomirira nekuti dzinenge dzisisina vamiriri.
Panonzi pave nekukandirana nyoka mhenyu pakati pezvimwe zvizvarwa zveZimbabwe zvigere munyika nezvimwe zvigere kunze kwenyika pamusoro pekuratidzira kwanga kwakarongwa nebato reMDC, vari munyika, zvikuru veZanu PF, vachiti kuratidzira uku kuri kukuchidzirwa nevari kunze kwenyika.
Izvi zvinouya panguva iyo mapurisa munyika yose ari kurambidza kuratidzira uku kuburikidza nekuzara mumigwagwa pamwe chete nemauto akamirira kuparadza vanenge vaungana vachida kuratidzira.
Imwe nhengo yeZanu PF, VaBelieve Gaule, vanoti vari kunze kwenyika vari kufurira hama dzavo kuti dzipandukire hurumende vachidzityisidzira kuti havazotumira zvakare mari kumusha kana vakasapinda mumigwagwa.
VaGaule vanoti vari kunze kwenyika vanenge vagere zvavo pamutambarakede, vachishandisa vari kumusha ava.
Vamwe ndivo vari kunyora pamadandemutande vachikurudzira vari kunze kwenyika ava kuti vadzoke kumusha munguva dzekuratidzira idzodzo vachibatana navo, kwete kuita vana tinhadzirwe.
Asi mumwe wevari kunze kwenyika, vari sachigaro webato reMDC mudunhu reDC-Maryland-Virginia, VaCharles Mutama, vanoti vanogona kunge vari kunzi vari kufurira vari kumusha asi chavari kuda kugadzirisa zvinhu munyika.
VaMutama, avo vanove zvakare mukuru wesangano reZimbabwe Diaspora for Democracy, vanoti nekuda kwaizvozvo, vanokurudzira hama neshamwari dzavo kuti vapinde mumigwagwa vachiratidzira senzira yekugadzirisa zvinhu.
Vamwe vanhu vashanyira mapako eChinhoyi nhasi vakurudzira Zimparks kuti ivape munhu ane ruzivo nezvenzvimbo iyi kana kuti Tour Guide pamadhora gumi nemashanu avanenge vabhadhara kuti vapinde panzvimbo iyi.
Asi Zimparks inoti vanenge vachida nyanzvi vanobhadhara imwe mari pamusoro.
Vanhu vashoma vashanyira mapako aya nhasi zvichienzaniswa nenguva imwe cheteyo gore rapera.
Mapako eChinhoyi ayo anozivikanwawo nezita rekuti Chirorodziva anonzi aishandiswa kukandwa vanhu vanenge vatadzira Mambo Nyamakwere.
Mambo Nyamakwere vanonzi vakazorwiswa vakakundwa naMambo Chinhoyi vane zita rakazotumidzwa guta reChinhoyi. Mambo Chinhoyi vaishandisa mapako eChinhoyi kuhwanda varwi vechiNdevere kare kare kuma 1890
Asi nhoroondo yakadai yanzi naMuzvare Monalisa Kapisa havaizive sezvo vasina kupihwa munhu anovatsanangurira kana kuti Tour Guide.
Muzvare Monalisa vanotiwo matombo avanotsika vachipinda nekubuda mumapako haachisina kusimba uye mamwe avekutsvedza izvo zvinokonzera kuti vanhu vatyoke kana kuminyuka makumbo.
Mumwe mushanyi, VaShadreck Muchemeyi vanoti kushaya munhu anovatsanangurira nezvenhoroondo yemapako zvinoita kuti vana vavanenge vauya navo vatadze kuziva nhoroondo yemapako kana vave kudzidza nezveChinhoyi Caves.
Asi mumwe mushandi weZimParks uyo asina kuda kudomwa nezita sezvo asingabvumirwe kutaura nevatori venhau anoti ZimParks haingapinze basa munhu anoshanda pahorodhe chete sezvo kuchiuya vanhu vashoma pane dzimwe nguva.
Izvi zvapesana nezvataurwa nemukuru weZimParks muChinhoyi Muzvare Mamdy Chemhere avo vanoti maTour Guides aripo asi vanobhadharwa. Muzvare Chemhere vanoti vachagadzirisa matombo ave kukuvadzisa vashanyi.
Patababvudza kuti Tour Guide anobhadharwa marii Muzvare Chemhere vatsenga mukanwa.
Asi mutauriri weZimparks VaTinashe Farawo vatsinhira kuti munhu anopa vanhu ruzivo rwakadai aripo.
Vanhu vakuru vanga vachibhadhara madhora gumi nemashanu kupinda kunoona mapako, avo vanenge vachida kufara vachigocha nyama nekunwa hwahwa nezvinwiwa vanga vachibhadhara madhora zana emari yemunyika zvisinei kuti mabhondi here kana kana kuti iswipe kana Ecocash.
Kuona shumba dziri muwaya vanhu vanobhadhara madhora makumi maviri emunyika.
Vana vane makore matanhatu kusvika pamakore gumi nemaviri vanobhadhara chidimu chemari inobhadharwa nevanhu vakuru.
Vashanyi vanobva kunze kwenyika vanobhadhara nemari yekuAmerica inoita madhora gumi kupinda mumapako, madhora mapfumbamwe kufara vanhu vachigocha nyama nekunwa uye madhora zana kupinda mumvura dzemapako kana kuti Diving.
Mapako emuChinhoyi imwe yenzvimbo dzinosanganisira Kariba Dam, Matopos nemapopoma eVic Falls dzinoshanyirwa zvikuru sei nguva ino yezororo nevashanyi vekunedzimwe nyika nevemuno munyika.
Vamwe vagari wemuWard 12 kuMatobo District vakave nemukana wekusangana nevamwe vevatambi venhabvu vakaita mukurumbira nechikwata cheHighlanders Football Club, pasi pechirongwa cherimwe sangano rinoshanda rakazvimirira rega chekushandisa mitambo mukukurudzira runyararo nebudiriro mudunhu reMatabeleland South.
Pakave nemufaro mukuru nemusi weChitatu paSontala Secondary School kuMatobo District apo vamwe vevatambi vakaita mukurumbira muchikwata cheHighlanders vakashanyira nzvimbo iyi vakatamba mutambo wenhabvu wehushamwari nevamwe vechidiki vemunzvimbo mekare.
Mutambo uyu pakati peHiglanders Legends neSontala Football Club wakarongwa nerimwe sangano rinoshanda rakazvimirira rega reHabbakuk Trust senzira yekuedza kukurudzira runyararo nebudiriro munzvimbo iyi.
Kunyange hazvo vechidiki veSontala Football Club vakakundwa 2-1, vamwe vavo vakaratidza kuti vane zvipo zvinogona kuti vave neramangwana rakajeka mumutambo wenhabvu.
Mumwe wevatambi veSontala Hlanganiso Dube akati akafara zvikuru kuona vatambi vakaita mukurumbira vaaingoziva nemazita chete, uye vaaive asina kumbofungidzira kuti achakwanisa kusangana navo muhupenyu.
“Tafara zvikuru kutamba nevatamabi veHighlanders Legends. Ndinoona sekuti vatisiira zvidzidzo zvakawanda kubva pahunyanzvi hwavo. Tawona zvakawanda tikadzidza zvakawanda uye tichaedzawo kuti tishandise zvatadzidza izvi mukutamba kwedu kuti tigokwanisa kusimudzirawo matambiro edu.”
Mumwezve mutambi weSontala, Zibonele Dube, akatsinhirawo zvimwe chete, akati iye nevamwe vake vakadzidza zvakawanda kubva kuvatambi veHighlanders.
Zibonele akaudza Studio 7 kuti mitambo, kunyanya nhabvu, inosanganisa vanhu vakasiyana-siyana saka inobatsira pakukurudzira runyararo.
“Mitambo inosanganisa vanhu vakasiyana-siyana, vanoita mabasa akasiyana-siyana. Kunyange vanenge vane mafungiro akasiyana mune zvechitendero kana mune zvematongerwo enyika vanogona kuenda vachinoona mitambo yakasiyana-siyana vari pamwe chete izvo zvinobatsira kuti vabatane. Ndinoona sekuti kukurudzira kubatana kana runyararo nekuita zvemitambo chinhu chakanaka zvikuru.”
Vamwe vevatambi veHiglanders Legends vaive pachiitiko ich vanosanganisira mubati wepagedhi Peter Nkomo, Dazzy Kapenya Joel Lupahla, Gift Lunga Jr, naZenzo Moyo.
Achipa semuenzaniso mushure memutambo uyu, Zenzo akati mumutambo wenhabvu munyika pane nhoroondo yekukwikwidzana kunotyisa pakati pezvikwata zviviri zveHighlanders neDynamos, asi vatambi vezvikwata zviviri izvi vanotamba nhabvu murunyararo, uye vakawanda vavo vane hushamwari.
Zenzo, uyo akave mutambi akamwisa zvibodzwa zvakawanda munyika mugore ra2000, akati kuve nerunyararo munyika kunobatsira kuti muve nebudiriro.
VaBrian Moyo vanove murairidzi pasi pesangano reZimbabwe Football Association, kana kuti ZIFA, avo vaivepowo pachiitiko ichi, vakati pahurongwa hwose hwebudiriro hunoitwa nevanhu munharaunda, zvakakosha kuti vechidiki vasasiiwa.
“Tinofanirwa kuita kuti vechidiki vabatane nesu munyaya dzebudiriro; tinofanirwa kuvayeuka tichinzwawo pfungwa dzavo muzvirongwa zvipi nezvipi zvatingave tinazvo kuitira kuti tisazove nembavha kana makororo munzvimbo dzatinogara. Pose patinoita zvirongwa zvakadaro tinofanirwa kuzvibvunza kuti ko vana vedu vari kufungeyi, tiri kuvaitireyi? Kana mukaona tave kukoshiwa nezvevana kana vechidiki, zvinoreva kuti ramangwana ravo richange rakaipa izvo zvinogona kuuraya nyika.”
Mumwe mudzidzisi wepaSontala Primary School Muzvare Isabel Mahlangu vakaudza Studio 7 kuti vakafadzwa zvikuru nekuwana nguva yekushanyirwa kwavakaitwa nevatambi venhabvu ava vachiti izvi zvinogona kubatsira vamwe vechidiki vemunzvimbo iyi kuti vazive kuti vanogona kuwana raramo kubva mukutamba nhabvu.
“Range riri zuva rinofadza chose nhasi. Ndinofunga zvichakwanisa kubatsira vamwe vadzidzi vanenge vapedza zvidzidzo zvavo zve‘O’ Level; kunyanya vaye vanenge vasina kubuda zvakanaka asi vane zvipo zvakadai sekutamba bhora. Zvinogona kuvabatsira muramangwana ravo kuti vawane raramo. Saka sevagari vemuSontala tinotenda zvikuru vatambi veHiglanders Legends uye tinoti ngazvirambe zvakadaro.”
VaErnest Sibanda avo vakatambawo zvine mukurumbira vakazovewo mutungamiri wechikwata cheHiglanders pamwe nechikwata chenyika chemaWarriors vakaudza Studio 7 kuti vakafadzwa zvikuru nekubatana kuri kuramba kwakaita vamwe vevatambi vaitambira Highlanders pamwe nekuti vakawana nguva yekusangana nevagari vekuSontala vachishanda mukuedza kukurudzira runyararo nebudiro munzvimbo iyi.
Mukuru mukuru weHabbakuk Trust VaDumisani Nkomo vakati sangano ravo iro rinoshanda mukukurudzira runyararo nebudiriro mudunhu reMatabelaland South, rakaona zvakakosha kuita hurongwa uhu munzvimbo yeSontala nekuti ndeimwe yenzvimbo dzakasarira munyaya dzebudiriro muMatobo District.
Sangano rinomiririra varairidzi, reProgressive Teachers Union of Zimbabwe, PTUZ, rinoti kana hurumende ikasagadzirisa zvichemo zvevarairidzi, nhengo dzaro dzabvumirirana kusadzoka kumabasa panovhurwa zvikoro kotoro inouya.
Mutungamiriri wesangano iri, Doctor Takavafira Zhou, vaudza Studio 7 kuti varairidzi havasi kurwira kuti vawedzerwe mari dzemihoro chete, asi kuti vari kudawo kuti hurumende idzorere huremu hwemari yavanotambira kuti huenderane nehuremu hwemazana mashanu emadhora ekuAmerica.
China inoti hapana zvizvarwa zveZimbabwe zviri kuChina kusanganisira zvri kudzidza kunyika zvati zvabatwa neCoronavirus.
China inotiwo iri kutora matanho kuitira kuti Zimbabwe isaite munhu anobatwa neCoronavirus.
Vachitaura mushure memusangano wavaita negurukota rezveutano, VaObadiah Moyo, mutevedzeri wemumiriri weChina muZimbabwe, VaZhao Baogang, vati pari zvino havasati vawana shoko rekuti pane zvizvarwa zveZimbabwe zvawirwa netsaona yeCoronavirus iyi.
VaBaogong vati nyika yavo iri kuita zvese zvaingagona kuchengetedza veruzhinji vari munyika yavo.
VaBaogang vatiwo mukuedza kuona kuti chirwere cheCoronavirus hachisviki muZinbabwe, vari kukurudzira zvizvarwa zvekunyika yavo kuti zvimbomira kushanyira Zimbabwe. Vatiwo vanenge vauya vari kuvachengetedzwa kwemazuva gumi nemana kuti vasasangana neveruzhinji.
VaMoyo vatenda zvikuru matanho ari kutorwa neChina mukuedza kudzivirira kuti Coronavirus isapinde muZimbabwe.
VaMoyo vati vari kuwana rubatsiro rwakawanda vakatiwo China yazvipirawo kubatsira Zimbabwe kugadzirisa nzvimbo dzakatarwa kuti vanenge vabatwa nechirwere ichi, vachengeterwe.
Kusvika pari nhasi, vanhu vanosvika mazana matanhatu varasikirwa nehupenyu nekuda kweCoronavirus, uye vanhu vanosvika zviuru makumi maviri nezvina vakabatwa nechirwere ichi kubva zvachaputika muChina gore rapera.
Mubati wehomwe musangano ravanachiremba vanorwira kodzero dzevanhu, reZimbabwe Doctors for Human Rights, Doctor Norman Matara, vaudza Studio7 parunhare kuti zvakakosha kana China ichigadzirira kubatsira Zimbabwe sezvo isina kumira zvakanaka munyaya dzezvehutano.
VaMoyo vazivisawo kuti hapana munhu ati abatwa nechirwere ichi mZimbabwe kunyange hazvo vanhu vanodarika mazana manomwe vari kuongororwa kana vakabatwa nechirwere ichi.
VaMoyo vatiwo vari kukurudzira veruzhinji kuti vambomira kuenda kuChina pamwe nekune dzimwe nyika dzakatapurirwa chirwere ichi.
Dzimwe dzenyika dzave neCoronavirus dzinosanganisira Malaysia, France, Canada, Belgium, Malaysia, America, Germany, Britain Japan nedzimwewo.
Mukuru weAfrica Centres for Disease Control and Prevention Dr John Nkengasong vanoti huwandu hwevanhu hwabatwa nechirwere checoronavirus muAfrica hunogona kunge hwakawandisa pane vari kutaurwa nenyaya yekuti nyika dzakawanda dziri kukundikana kuvheneka vanhu vadzo kuti vane chirwere ichi here kana kuti kwete.
Vanoti Africa ine vanhu vanodarika bhiriyoni imwe chete 1,3 billion asi vanhu vaongororwa hutachiona kusvika parizvino havasvike zvuru mazana mashanu kana kuti 500 000.
Mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zvuru makumi mana nezviviri kana kuti 42 000 vabatwa nechirwere ichi muAfrica uye vashaya vanosvika churu nemazana manomwe nemakumi matanhatu nemumwe 1, 761. Vapora vanosvika zvuru gumi nezvina nezana nemakumi mana nevatatu, 14, 343.
Bazi rezvehutano muZimbabwe rinoti ravheneka hutachiona vanhu vanodarika zvuru gumi nemazana manomwe kana kuti 10 700 chete. Nynanzvi munyaya dzezvehutano dzinoti huwandu uhu hushoma zvikuru pane zviri kutarisirwa.
Munyori mubazi rezvekuburitswa kwemashoko VaNick Mangwana vanyora padandemutande ravo reTwitter kuti hurumende ine hurongwa hwekunovheneka vanhu kumabasa ichishanda nemasangano akazvimirira oga.
Vatiwo pane zvipatara zvakawanda zvichapihwawo mvumo yekuvheneka hutachiona uhu kuvashandi ava kusanganisira zvemachechi. Kusvika parizvino vabatwa nechirwere ichi vanosvika makumi matatu nevana, vashaya vari vana uye vapora vari vashanu.
Nyaya yekuti munhu aporawo inoda zvekare kuvhenekwa kwemurwere kuona kuti ave nani here asi izvi zviri kunetsawo kuita kune vakawanda. Dr Edgar Munatsi vanoti chiri kupa kuti hurumende dzemuAfrica dzitadze kuvheneka vanhu inyaya yekushaya zvikwanisiro.
Pasi rose vabatwa nechirwere ichi vanodarika mamiriyoni matatu nezvuru mazana mana, 3, 4 million, vafa vakawanda vacho vari muAmerica vanodarika zvuru mazana maviri nemakumi mana nematanhatu kana kuti 246 000.
Zimbabwe neSvondo yakaita mangange 1-1 neGuinea mumakwikwi eAfrican Nations Cup 2017.
Asi vatsigiri venhabvu vakawanda munyika nevamwe vakambotamba nhabvu vari kupumha ZIFA huroyi vachiti kusarongeka kwayo ndiko kuri kupa kuti chikwata chemaWarriors chikundikane kubudirira mumitambo yayo.
Mutauriri weZIFA VaXolisani Gwesela achitaura paVOA LiveTalk neMuvhuro vakati hapana sangano ravo zvaringakwanise kuita nekuti harina mari.
Alois "Gazza" Bunjira anoti hutungamiri hweZIFA huripo hwakundikana zvachose uye kwave kuda hutungamiri hutsva.
Vatambi vemaWarriors vanonzi vakatomboda kuramwa kutamba nhabvu sezvo vainge vasina kubhadharwa neZIFA mari dzavainge vavimbiswa.
Team P W D L G/D Pts
Swaziland 2 1 1 0 +1 4 Zimbabwe 2 1 1 0 +1 4 Malawi 2 1 1 0 -1 1 Guinea 2 0 1 1 -1 1
Apo nyika yatarisana nezororo reKisimusi, iro ririko neChitatu, vakawanda vanonzi vave kuita chipatapata kutandasina nenguva kuunganidza zvanga zvasarira.
Asi ruzhinji rwunonzi rwuri kusangana nedambudziko rekushaikwa kwemari kumabhanga, kana kuti kana yawanikwa inenge iri shomashoma, isina zvainokwana pane zvose zvavanenge vachida kutenga.
Munyori mukuru wesangano rinomirira vashandi, reZimbabwe Congress of Trade Unions, VaJaphet Moyo, vanoti dambudziko rekushaikwa kwemari kumabhanga iri rasiya vakawanda vari parumananzombe.
Nyanzvi mune zveupfumi uye vakambotungamira sangano reZimbabwe National Chamber of Commerce, VaCallisto Jokonya, vanoti igaroziva kuti nguva ino yezororo reKisimusi idambudziko kuwana mari yemusvo mumabhanga.
Nekudaro, VaJokonya vanoti veruzhinji vaifanirwa kunge vadzidza kushandisa dzimwe nzira dzekubhadhara nadzo dzisiri dzemari yemusvo.
Izvi zvinotsinhirwa neimwe nyanzvi mune zveupfumi, vachishanda nesangano rinomirira varimi vanochengeta zvipfuyo, reZimbabwe Agricultural Growth, VaNewton Chari, avo vanoti kana mari iri dambudziko kuwana, vanhu vanogona kushandisa nzira dzekubhadhara nadzo dzakaita semakadhi ekumabhanga kana kushandisa nharembozha dzavo kuburikidza ne Eco-Cash.
Asi VaMoyo vanoti havasi vese vanotengesa zvinhu vanotambira dzimwe nzira dzekubhadhara nadzo dzisiri mari yemusvo.
VaMoyo vanoti vezvitoro havamanikidzwe nemutemo kutambira dzimwe nzira dzekubhadhara nadzo dzakaita se swipe kana eco-cash, uye vamwe vanoti kana usingashandise mari yemusvo unobhadhariswa kamutero pamusoro.
Mutungamiri wesangano rinomirira vemabhanga, reBankers Association of Zimbabwe, VaWebster Rusere vakaudza bepanhau reChronicle kuti dambudziko rekushaikwa kwemari mumabhanga riri kukonzerwa nekunyaya yekuti vanhu havasi kuchengetera mari dzavo kumabhanga.
Asi VaJokonya vanoti izvi zviri kukonzerwa nekushaya chivimbo nemabhanga kwave muvanhu.
Svondo rapera gurukota rezvemari, Muzvinafundo Mthuli Ncube vakazivisa kuti bhanga guru renyika rakanga radira mari inoita mamiriyoni makumi maviri emadhora, asi mari iyi inonzi nevakawanda yakundikana kugadzirisa dambudziko rekushaikwa kwemari ragara riri munyika.
Kusvika pave nechivimbo munyaya dzekuchengetedzwa kwemari kumabhanga, nyika icharamba ichisangana nedambudziko rekushomeka kwemari kwenguva yakareba.
Vanamukoti, avo vanga vave nesvondo vachiramwa mabasa, vari kutarisirwa kudzoka pabasa vose nhasi Muvhuro, zvichitevera kuzivisa kwavakaita neMugovera kuti vakanga vave kumisa kuramwa mabasa uku.
Gwaro rakaburitswa nesangano rinomirira vanamukoti, reZimbabwe Nurses Association nemusi weMugovera, rinoti zvinosuwisa kuti matanho avanamukoti ekuratidza kunyunyuta kwavo nemabatirwo avo pamabasa akanga ave kuiswa kune zvematongerwo enyika.
Sangano ravanamukoti iri rinoti kuitira kuti nhaurirano, idzo dzakanga dzambomira, dzienderere mberi, uyewo kudzivirirawo vashandi kuti vasashungurudzwa, vanamukoti vose vakawirirana kumisa kuramwa mabasa uku kuti uye vave kudzokera kubasa.
Sangano iri rinoti vose vanamukoti vakanga vari pakuramwa mabasa vari kutarisirwa kudzokera kumabasa kwavo nhasi.
Asi hazvisati zvazivikanwa kuti vanamukoti ava vachatambirwa here kana kuti kwete, sezvo hurumende yakanga yazivisa kare kuti vose vakanga vapinda pakuramwa mabasa vakanga vadzingwa mabasa, uye vanoda basa vaifanirwa kutonyorera patsva vachitsvaga basa.
Hurumende yakazivisawo zvakare kuti yakanga yatotanga kutambira matsamba kubva kunavanamukoti vaitsvaga mabasa.
Nyanzvi mune zvehutano dziri kuyambira kuti hurumende itange hurongwa hwakakura hwekuongorora vanhu vose vari munyika chirwere cheCOVID-19 sezvo paine huwandu huri kukwira hwevanhu vari kubatwa nechirwere ichi asi vasina kana kumbobuda munyika.
NeChina pavanhu gumi nevaviri vakabatwa kuti vane hutachiona hweCoronavirus, vaviri vagari vemunyika vasina kumbobuda huye vasina kumbosangana nemunhu ane chirwere cheCovid-19.
Nemusi weChitatu pavanhu gumi nevana vakawanikwa vane chirwere cheCOVID-19, gumi nevatatu vakabatira chirwere ichi munyika huye gumi neumwe havazikanwi kuti vakawana chirwere ichi sei.
Ukuwo neChipiri pavanhu gumi nevanomwe vakabatwa chirwere ichi, vanhu vatatu vakabatirira chirwere ichi munyika muno uye vaviri havazivikanwi kuti vakawana chirwere ichi sei.
Kukwira kwehuwandu uhwu ndokunonzi nenyanzvi munyaya dzezvehutano imviro-mviro yekuratidza kuti munyika mune vanhu vane COVID-19 asi vasati vaongororwa.
Munyori mukuru wesangano ravana chiremba vanorwira kodzero dzevanhu, reZimbabwe Association of Doctors for Human Rights, Doctor Norman Matara, vati vari kunetsekana nekukwira kuri kuita vanhu vari kubatwa nechirwere ichi vagara vari munyika vachiti kunyanya avo vanenge vasingazivikanwi kuti chirwere ichi vakachibatira sei.
VaMatara vati zvakakosha kuti hurumende ichitanga kuongorora veruzhinji munyika sezvo zvava kuratidza kuti panogona kuva nevane chirwere ichi asi vasingazivi huye vasingazivikanwi nehurumende.
VaMatara vati kuungana kuri kuita vanhu vachitsvaka chauviri zvakadai sepamitsetse yehupfu, pamabanga vachitsvaka mari uye mukutsvaka zvekufambisa inzvimbo dzinoita kuti zvive nyore kuti vanhu vatapurirane chirwere ichi.
Izvi zvatsigirwa nevaimbove gurukota rezvehutano muhurumende yemubatanidzwa uye vari munyori wezvehutano mubato guru rinopikisa, reMDC Alliance, Dr Henry Madzorera, avo vati kukwira kwehuwandu uhwu mucherechedzo wekuti chirwere chiri kupararira. VaMadzorera vakurudzira kuti hurumende itore matanho chirwere ichi chisati chaputira nyika yese.
VaMadzorera vatiwo hapana chakaipa kuti hurumende painobudisa huwandu hwevanhu vanenge vabatwa nechirwere ichi itaure nzvimbo dzinenge dzawanikwa vane chirwere ichi vagara vari munyika. Vatiwo vanhu vakaziva kuti chirwere chave munharaunda yavo vanokoshesa zvakanyanya kutora matanho ekuzvidzivirira.
Mutauriri webazi rezvehutano, VaDonald Mujiri, vabvumawo kuStudio 7 kuti kuburitsa nzvimbo dzinenge dzichigara avo vanobatwa nechirwere ichi munharaunda dzemunyika kunogona kubatsira kuti vanhu vatore matanho akasimba ekuzvidzivirira kuchirwere ichi.
Pavabvunzwa nezvematanho achatorwa nebazi rezvehutano kudzikisa huwandu hwevanhu vari kubatwa neCoronavirus vagara vari munyika, VaMujiri vati vanga vachida kumbotsvaka ruzivo nezvazvo kubva kuvashandi vakasiyana-siyana vemubazi iri.
Zimbabwe, sedzimwe nyika pasi rose, iri mubishi rekurwisa chirwere cheCovid-19 icho chabata vanhu vanodarika mazana matanhatu negumi nevanomwe, uye pasi rose, chirwere ichi chabata vanhu vanodarika mamiriyoni gumi nerimwe, uye vanhu vafa pasi rose vadarika zviuru mazana mashanu nemakumi maviri nezvishanu, kusanganisira vanomwe vemuZimbabwe.
Hurumende neChipiri yakakomekedza bazi rekwaRegistrar-General kuti riongorore nyaya yekubhadharisa vanhu mari kaviri zvichitevera kuwanikwa kwakaitwa mumwe mushandi muChinhoyi achibhadharisa mumwe munhu akanga achida pasipoti mari yemadhora ekuAmerica pamwe nemabhondi.
Izvi zvakaitika gurukota rezvemukati menyika, VaKazembe Kazembe, vachiona nemaziso avo apo mumwe mudzimai, Muzvare Memory Kasipo, vakanzi vabhadhare mabhondi makumi mashanu nematatu, pamusoro pezvo ndokunzi vabhadhare zvakare madhora mazana matatu ane gumi nesere emadhora ekuAmerica, sezvo vakanga vachida pasipoti yechimbi-chimbi.
VaKazembe vakaonawo kusabatwa zvakanaka kuri kuitwa vanhu nevashandi vekwaRegistrar General, avo vaichenamira vanhu vakange vari mumitsetse vachida kutora magwaro avo.
VaKazembe vakati vaudza vakuru vepamahofisi emuChinhoyi kuti vaferefete zvakaitwa nemushandi uyo akanga achida kubhadharisa Muzvare Kasipo mari zvisiri pamutemo.
VaKazembe vakatiwo zvavakaona zvinopa kuti zvizvarwa zvenyika zvinoshandira kune dzimwe nyika, zvishore zvikuru hurumende nekuita huori.
Muzvare Kasipo vakati vakanzi vatange kubhadhara madhora makumi mashanu nematatu emabhondi kunyange vakaudza mushandi uyu kuti vaida pasipoti yechimbi chimbi iyo inobhadharwa nemadhora ekuAmerica chete.
Studio7 haina kukwanisa kunzwa kumukuru wepamahofisi epaChinhoyi kuti vachaita seyi nenyaya yakanzi iferefetwe naVaKazembe, sezvo zvakaitwa nemushandi uyu zvisiri pamutemo.
VaKazembe vakazoudza vatori venhau pavakapedza kushanya kwavo kuti havana kufara nehunhu hwavamwe vashandi vekumahofisi a Registrar General.
VaKazembe vakashoropodza kutadza kushanda kwevashandi nekuda kwekushaikwa kwemagetsi vachiti bazi rekwaRegistrar General rinofanirwa kushandisa moto wezuva kana kuti solar.
VaKazembe vakati mutengo wepasipoti hausati wakwira asi pane hurongwa hwekukwidza mari sezvo zvikwanisiro zvakugadzira mapasipoti zviri kuvadhurira.
Hurumende inogadzira mapasipoti zviuru zviviri pazuva ichiti inokwanisa kuwedzera kana ikawana zvikwanisiro zvinotengwa nemari yekuAmerica iyo iri kushaikwa munyika.
VaKazembe vakati pane vanhu vanosvika mazana matatu nemakumi mashanu ezviuru vakamirira mapasipoti avo munyika yose, ukuwo makumi mana ezviuru vari vagari vekuMashonaland West chete.
Nhengo nomwe dzesangano reAmalgamated Rural Teachers Union of Zimbabwe, Artuz, idzo dzakaramba nemusi weChishanu kubvisa faindi pamhosva yadziri kupomerwa nemapurisa, dzakamiswa nemusi weMugovera pamberi pedare ramajisitireti muHarare.
Gweta renhengo idzi, Va Jeremiah Bamu, vanoti vasungwa ava, pamwe negweta ravo, Va Doug Coltart, nemumwewo asiri nhengo yeArtuz, vakabvisiswa mari yechibatiso inoita madhora makumi mashanu pamunhu, ndokubva vaburitswa muhusungwa kuitira kuti vatongwe vachibva kudzimba dzavo.
VaBamu vanoti nhengo dzeArtuz idzi dziri kuramba mhosva yadziri kupomerwa izvo zvakapa kuti dzirambe kubvisa mari yefaindi kumapurisa epaHarare Central Police Station.
Mutungamiri weArtuz, VaObert Musaraure, vakasungwa nevamwe vavo apo vairatidzira pamahofisi egurukota rezvemari, VaMthuli Ncube, vachiti vari kuchema nekufa kwaita mari dzavanotambira.
Varairidzi ava vanoti mari yavaitambira hurumende isati yamisa kushandiswa kwemadhora ekuAmerica, yaiva mazana mashanu emadhora, asi iye zvino mari yavari kutambira iri yemaRTGS yaenzana nemadhora makumi matatu ekuAmerica izvo vanoti zviri kuvasiya vakaomerwa nehupenyu.
Varairidzi ava vanoti vacharamba vachiratidzira musi wavatambiriswa mari dzavo kudzamara hurumende yagadzirisa zvichemo zvavo.
Vanotiwo pasi pemitemo yenyika, havakumbire mvumo yemapurisa kana vachida kuratidzira.
Mutauriri wemapurisa, VaPaul Nyathi, vakaudza Studio7 nemusi weChishanu kuti nhengo dzeArtuz dzainge dzasungwa mushure mukutyora mitemo yenyika, vakati mhosva yavari kupomerwa yaiva ye public nuisance.
VaBamu vanoti kunze kwekusungwa, vanhu vavari kumirira ava vakarohwa zvakaipisisa nemapurisa, zvikuru VaColtart.
Mapurisa ekanzuru yeHarare achibatsirwa nemapurisa eZimbabwe Republic Police, anonzi akusunga nekutora midziyo yevanorarama nekutengesera mumigwagwa, avo vanonzi vaitengesera pakati peguta.
Izvi zvakaitika neChina panguva iyo vanotengesa vaive mubishi rekutengesa zvinhu zvavo.
Kanzuru yeguta reHarare inogara yakataura kuti vanhu vanofanirwa kutengesera munzvimbo dzakatarwa zviri pamutemo.
Asi vamwe vanotengesa mumigwagwa ava vanoti vakatorerwa zvinhu zvavo kunyange vakange vari munzvimbo dzavanobvumidzwa kutengesera vari.
Mukuru werimwe remasangano evanotengesera mumigwagwa, reVendors Initiative for Social and Economic Transformation, (VISET), VaSamuel Wadzayi, vanoti vakashamiswa nedanho rekanzuru iri sezvo vasati vaziva zvikonzero zvakaita kuti vanhu vatandaniswe munzvimbo dzavanotengesera.
VaWadzai vanoti kunyange hazvo vamwe vaitengesera munzvimbo dzisingabvumbidzwe, vamwe vevakatorerwa zvinhu zvavo zvavaitengesa pamwe nekusungwa vaitengesera munzvimbo dzakatarwa nekanzuru kuti dzitengeserwe.
VaWadzayi vanoti vanhu vangangosvika gumi vakasungwa uye vainzi vabvise mari dzenhendamurandu, kana kuti mafaindi.
Studio7 haina kukwanisa kunzwa divi rekanzuru kana mapurisa eZRP panyaya iyi.
Vaimbova mutungamiriri wenyika, VaRobert Mugabe, vashaya. Vange vave nemakore makumi mapfumbamwe nemashanu.
Mashoko ekushaya kwaVaMugabe ari kubudiswa nenhepfenyuro dzakasiyana siyana dzinosanganisira CNN, BBC nedzimwe.
Izvi zwatsihirwa nemashoko abudiswa nemutungamiriri wenyika, VaEmmerson Mnangagwa, avanyora paTwitter pavo.
VaMugabe vashaikira kuSingapore uko kwavaigara vachienda kunorapwa.
Mamiriro akaiata zvinhu munyaya dzematongerwo enyika ari kuramba achiita manyama amire nerongo panguva iyo paine hurongwa hwekuratidzira munyika uye vamwe vanorwira kodzero dzevanhu vachiti vari kushushikana kuti zvinhu zvinogona kuipisisa zvachose munyika. Kudzanai Musengi anotipa nyaya inotevera.  Mukuru wesangano reHuman Rights Watch kuchamhembe kweAfrica, VaDhewa Mavhinga, vanoti zvinhu hazvina kumira zvakanaka munyika sezvo kumbunyikidzwa kwekodzero dzevanhu kuri kuramba kuchiwedzera.  Mumazuva mashoma apfuura, imwe nhengo yeboka revechidiki mubato reMDC Alliance, VaTakunda Madzana vanonzi vakapambwa kubva pamba pavo kuMagwegwe husiku nevanhu vasingaziikanwe kuti ndivanaani vakashungurudzwa ndokubva vasiiwa musango.  Mumazuva mashoma apfuura vamwezve vanhu vasingaziikanwe kuti ndivanani vakasvika pamba peimwezve nhengo yeMDC Alliance, VaArnold Batirai, avo vanovewo kanzura weguta reBulawayo vakavhundutsira mudzimai wavo.  Mutauriri webato reMDC Alliance mudunhu reBulawayo, VaSwithern Chiroodza, vati zviitiko izvi pamwe nezvimwe zvakadai zvakaitika munguva pfupi yapfuura kune dzimwe nzvimbo munyika zvinoratidza kuti hurumende yeZanu PF ishiri yagara ine muririro wayo pakumbunyikidza kodzero dzevanhu.  Asi mumashoko avakatura kuvatapi venhau muHarare nezuro, vakafanobata chinzvimbo chemutauriri weZanu PF, VaPatrick Chinamasa, vakati MDC Alliance ine tsika yekutaura manyepo nezvekushungurudzwa kwenhengo dzayo, vachiti iyi inzira yekuda kusvibisa zita remutungamiri wenyika, VaEmmerson Mnangagwa, nehurumende yeZanu PF.  Murongi wemabasa musangano reCivil Society and Churches Joint Forum, Muzvare Abigail Mupambi, vati kunyange hazvo mamiriro ezvinhu asina kumira zvakanaka, vanobvumirana nemaonero ekuti kune vari kupiwa mari kuti vasvibise zita renyika.  Vakadzingwa muZanu PF muboka revechidiki, VaGodfrey Tsenengamu, vaudza Studio 7 kuti ivo ndemumwe wevaimbove nepfungwa yekuti nyaya dzekushungurudzwa kwevanhu kunyanya avo vane maonero akasiyana neZanu PF ndedzekunyepa.
Asi vati vakazozvionera pamhuno sefodya mushure mekushungurudzwa ivo pachavo vakatiwo vanhu havafanirwe kubvuma kutyisidzirwa nemaitiro akadai pakurwisa huwori nemamwe matambudziko akatarisana neveruzhinji munyika.  VaTsenengamu, VaJob Sikhala, VaPromise Mkhwananzi, VaPeter Mutasa veZimbabwe Congress of Trade Unions, naVaObert Masaraure evAmalgamated Rural Teachers Union of Zimbabwe ndevamwe vevanhu vane chitsama vari kunzi vari kutsvagwa nemapurisa kuti vabvunzurudzwe nenyaya yekuda kuratidzira kwakarongwa kuitwa nemusi weChishanu.  Vakafanobata chigaro chemukuru wesangano reZimbabwe Human Rights NGOForum, VaMusa Kika, vashorawo nyaya yekumbunyikidzwa kwekodzero dzevanhu munyika vachiti ikodzero yevanhu kuti varatidzire murunyararo. Vashorawo kwavati kusashanda zvakanaka kwemapurisa.  Asi mutauriri wemapurisa, Assistant Commissioner Paul Nyathi, vaudza Studio 7 parunhare kuti hapana chakaipa pakuti mapurisa ashambadze mazita evanhu vaanoda kubvunzurudza.
Pamubvunzo wekuti zvii zvavari kuita panyaya dzekushungurudzwa kana kupambwa kwevamwe vanhu munyika, Assistant Commissioner Nyathi vati nyaya dzose dzakamhang’arwa kwavari dziri kuferefetwa.  Sangano reEvangelical Fellowship of Zimbabwe rabudisa gwaro rekuratidzawo kusafara kwaro nemamiriro akaita zvinhu munyika.
Rati kunyange hazvo zvakakosha kuti pave nematanho akasimba ekudzivirira kupararira kwechirwere cheCovid-19, kusamira zvakanaka kwezvehupfumi munyika uye huwori, zviri kuita kuti veruzhinji vatsutsumwe.  Rakurudzira kuti munyika muve nenhaurirano dzechokwadi senzira yekuedza kugadzirisa matambudziko akatarisana nenyika.  Hurumende iri kuti hurongwa hwekuratidzira haufanirwe kuenderera mberi sezvo kuita izvi kuchigona kuisa veruzhinji panjodzi yekutapurirana hutachiwana hwecoronavirus.  Murongi wekuratidzira uku, VaJcob Ngarivhume, pamwe nemutapi wenhau, Hopewell Chin’ono, vari muhusungwa vachipomerwa mhosva yekukurudzira veruzhinji kuita zvemhirizhonga.
Vaviri ava vakanyimwa mukana wekubvisa mari yechibatiso, uye magweta avo eZimbabwe Lawyers for Human Rights, akapikisa mutongo uyu nezuro mudare reHigh Court, iro riri kutarisirwa kupa mutongo waro neChitatu.
Mumiriri weChimanimani East mudare reparamende, VaJoshua Sacco, vanoti dunhu ravo pamwe nemamwe matunhu akawirwa nedambudziko redutumupengu Cyclone Idai anoda rubatsiro nekukasika.
Vanoti hudzamu hwekuparadzwa kwakaitika mudunhu ravo reChimanimani East hwakakurisa zvekuti zvichatora mazuva akawanda kuti vakwanise kuziva kuti vanhu vakashaya mutsaona iyi vangani.
VaSacco vanotiwo vamwe vevanhu vakashaya vachiri kufukunurwa kubva muzvivakwa zvakawondomoka, pamwe nemadhaka, ayo anonzi akafushira dzimba dzakawanda, zvikuru muNgangu.
Panyaya yekusveweredzwa kwavo nevanhu nemusi weChipiri, VaSacco vanoti zvakadai zvinowanikwa mune zvematongerwo enyika, vachiti panenge paine vamwe vanhu vanongoda kunyadzisa vamwe panguva dzinenge dzakaita saidzodzi.
Vanoti chakakonzera kuti vanhu vemunharaunda yavo vatsamwe ndechekuti musi waitika tsaona iyi ivo havana kuzokwanisa kuti varare muChimanimani nekuda kwekuti nzira dzakanga dzisisafambiki.
Vanoti izvi ndizvo zvakatsamwisa vanhu, avo vanofunga kuti vakavatiza munguva yetsaona. Asi vanoti vakazomhanyira kwMutare kuitira kuti vakwanise kuzivisa mapoka ehurumende anopa rubatsiro nezvetsaona yakanga yavawira iyi.
Sangano reZimbabwe Hospital Doctors Association, ZHDA ranyorera tsamba kuzvipatara zvehurumende, richizivisa vakuru vakuru vezvipatara izvi, kuti nhengo dzaro hadzichakwanisi kuenda kubasa kutanga nemusi wa Gunyana 3, 2019.
Sangano iri rinoti nhengo dzaro hadzichakwanisi kuenda kubasa nekuti mihoro yavana chiremba haisi kuvakwanira.
ZHDA inoti harukuro dzayaita nehurumende, hapana zvadzaburitsa kusvika pari zvino.
Tsamba iyi yatumirwa kuzvipatara zvinoti Mpilo, Bulawayo United, Parirenyatwa, Harare neChitungwiza, uye yaziviswawo kugurukota rezvehutano, Va Obadiah Moyo, munyori webazi rezvehutano, Doctor Agnes Mahomva, pamwe nasachigaro we Health Services Board.
Vana chiremba vanoti sangano re Health Services Board riri kunonoka kugadzirisa mihoro yavo, izvo zvava kupa kuti vatadze kuwana mari yekuendesa kumabasa.
Vanotiwo mitengo yezvinhu yakwira zvokuti havachakwanisi kurarama zvakanaka nemihoro yavanotambira.
Vakafanobata chigaro chemutungamiri we ZHDA, Doctor Peter Magombeyi, vanoti vana chiremba havasi kuramwa basa asi kuti havana mari yekuti vaende kumabasa sezvo zvinhu zvakawanda zvakwira mitengo yazvo.
Doctor Magombeyi vati munhaurirano dzavakaita muBipartite Negotiating Panel, hurumende, kuburikidza neHealth Services Board, yakati yaikwanisa kuwedzera vana chiremba mihoro yavo nezvikamu makumi matanhatu kubva pazana, mari iyo vanoti ishoma zvikuru pachitariswa kukwira kwaita mitengo yezvinhu.
Taedzawo kubata gurukota rezvehutano, Doctor Obadiah Moyo, asi munhu adaira nharembozha yavo, ati titaure naVa Donald Mujiri, vanova public relations manager mubazi rezvehutano.
VaMujiri vabvuma kuti vagamuchira tsamba yabva kusangano re ZHDA, uye vati bazi ravo rakamirira kunzwa ku Health Services Board, iro rinobata nyaya dzavana chiremba.
Doctor Magombeyi vanoti vakatadza kuwirirana nehurumende pamari dzavanofanirwa kutambira nokudaro, vanotarisira kuti hurumende ichanyatsofungisisa pamusoro pedambudziko rakatarisana navana chiremba.
Doctor Magombeyi vanoti vanoda zvikuru kuenda kubasa kuitira kuti vanobatsira varwere, asi mari yekuti vaende kubasa Havana.
Chikwata cheDynamos chiri kutanga hupenyu hutsva chisina murairidzi wacho wemakore maviri, Lloyd Mutasa, asi chakatarisana negomo risina materu.
Vateveri veDynamos vari kubvuma kuti panguva ino vanga vasingade kusangana neFC Platinum iyo iri kurwira mukombe weCastle Lager Premier Soccer League, asi semarongerwo akaitwa mitambo, mutambo uyu unofanira kuenderera mberi.
Zvikwata izvi zviri kusangana muMandava Stadium mangwana, FC Platinum iri pamusoro petafura yakatungamira Ngezi nemapoinzi maviri, panguva iyo Dembare iri muhondo huru yekurwisa kuramba iri muPSL.
Zvikwata izvi zviri kupinda munhandare zvekare FC Platinum iine murairidzi wavo wenguva refu, Norman Mapeza, apo Dynamos iine Lloyd Chigova uyo ane mazuva matatu chete achangopihwa basa kwadzingwa Mutasa.
Mamiriro akaita zvinhu ari kuratidza kuti Kugona Kunenge Kudada iri kutanga iri pamusoro sezvo iri pamusha uyezve iri kuratidza kuti mumba mayo mune runyararo pane meDynamos.
Mushure mekurohwa 3-1 neTriangle pakati pesvondo, uyezve nekuona hutungamiri hwayo iri pamusoro uchidumburwa kusvika pama poinzi maviri, Kugona Kunenge Kudada haisi kuzoita tsitsi neDembare.
Asi muteveri weDembare, VaWashington Zhuwakinyu, vayambira Kugona Kunenge Kudada.
FC Platinum iri kuziva kuti ikatsvedza neDembare, Ngezi Platinum Stars ikarova Bulawayo City mangwana zvekare, inobva yasara nepoindi imwe chete.
Muteveri weNgezi, VaSolomon Mushangwe, vanoti havasi kutarisira kudonhedza mapoinzi panguva ino.
Asi mutambo uri kunyanya kutaurwa nezvawo nemhuri yenhabvu ndeuyo urimuNational Sports Stadium neSvondo apo Highlanders iri kushanyira Caps United.
Mimwe mitambo iriko yakamira seizvi…
Black Rhinos v Triangle United
Harare City v Chicken Inn
Svondo:
Chapungu v Shabanie Mine
Herentals v Mutare City Rovers
Bulawayo Chiefs v Nichrut
Madzimai munyika ari kukurudzirwa kuti arambe akangwarira chirwere chegomarara repazamu iro rinogona kubatawo vanhurume.
Mwedzi wapera pasi rose range riri kucherechedza nekudzidzisa vanhu nezvechirwereichi. Sangano reCancer Association of Zimbabwe rinoti zvakakosha kuti vanhu vakurumbidze kuwongororwa gomarara nyanya rezamu risati rapararira kuitira kuti munhu awane rubatsiro pachiri nenguva.
Nyanzvi yegomarara Dr Bernadette Ndoro, vanoti madzimai vanofanirwa kuziva miri yavo uye kana vanzwa bundu kana zvimwewo vamhanye kunoongororwa navana chiremba.
"Vazhinji vanozo uya dambudziko iri rapararira asi isu tiri kukurudzira kuti madzimai nevanhu rume vaende kunovhenekwa nguva nenguva kuitira kuti vawane rubatsiro pachine nguva," Dr Ndoro vaudza Studio 7.
Gomarara rezamu rinonzi ndiro gomarara rechipiri riri kuuraya madzimai pamagomarara mazhinji asi rikabatwa pachiri nenguva vanhu vanokwanisa kuwana rubatsiro.
"Tinokurudzira kuti vanhu vaongorore zvavanodya, kuita zvino simbisa muviri wavo, kuregedza kunwa doro zhinji nekurega kudya zvine mafuta senzira dzekuyedza kudzivirira chirwere ichi." Dr Ndoro vaudza Studio 7.
Dr Ndoro vanoti hazvizivikanwe kuti chiyi chinokonzera chirwere ichi asi zvakakosha kuti munhu akoshese hutano hwake nekuongororwa pachine nguva
Musangano mukuru we kuzeya nzira dzekurwisa nekupedza chirwere che HIV/AIDS wapinda muzuva repiri nhasi muNew York ku United Nations General Assembly.
Hurumende yeZimbabwe irikumirirwa negurukota rinoona nezvehutano Dr David Parirenyatwa, nhengo dze dare reparamende, sangano re National Aids Council, masangano akazvimirira nevanorarama neHIV/AIDS. Musangano uyu urikutarisirwa kupera neChishanu.
Rimwe remasangano ari pamusangano uyu ndere Southern Africa HIV/AIDS Information Dissemination Service (SAFAIDS) iro rinoti zvakakosha kuti misangano yakadayi iitwe mukuyedza kurwisa hutachiwona hwe HIV nechirwere che AIDS.
Mukuru weSAFAIDS Amai Lois Chingandu vanoti kunyangwe zvinhu zvakaoma munyika vane tarisiro yekuti hurumende irambe ichitsigira zvirongwa zvekurwisa HIV/AIDS ichishandisa mari inobva muhomwe ye AIDS Levy.
"Tine vimbo yekuti home ye AIDs Levy icharamba ichishandiswa nehurumende mukuita zvirongwa zvekurwisa chirwere ne hutachiwona hwe HIV/AIDS uye tiri kufara kuti hurumende yakamirirwa pamusangano uyu ne gurukota rezvehutano nevadare izvo zvinopa chiremera kumusangano uyu," Amai Chingandu vaudza Studio 7.
Migwagwa mizhinji iri pedyo nemuzinda weUnited Nations muNew York yainge yakavharwa nezuro kwakazara mapurisa nevasori sezvo mutungamiri wenyika yeAmerica VaDonald Trump nevamwe vatungamiri venyika vainge vachitaura kumusangano weUnited Nations General Assembly.
VaTrump vakataura kumucheto wemusangano uyu nezuro nezvekuyedza kwavo kudziviririra kuputwa nekunwiwa kwezvinodhaka pasi rino, dambudziko rauraya vanhu vakawanda muAmerica nedzimwe nyika.
Nyika zana nemakumi maviri nepfumbamwe dzakaisa ruoko rwadzo pachitsidzirano chiri kuda kunzi chitambirwe naVaTrump kuti vatungamiri venyika vaite munonera pamwe chuma chemuzukuru kuti varwise dambudziko iri.
Asi nyaya yaVaTrump yekuti vanenge vachitengesa zvinodhaka vatongerwe rufu haisi kutambirwa nevatungamiri venyika vakawanda.
VaTrump nhasi vari kutarisirwa kutaura pamusangano weUnited General Assembly uye vaneruzivo nezvavachataura vanoti vanenge vakanyanya kunangana neIran iyo vanoti iri kupinda nemwenje mudziva panyaya yekuda kugadzira chombo chenuclear. Asi Iran inoti America ndiyo iri kungoda kuizvokosva.
Muzukuru mukuru wevaimbove mutungamiri wenyika, VaRobert Mugabe, anoti semhuri wakawirirana kuti mutumbi wasekuru wavo uchaivigwa nehama dzavo pahurongwa husina hurumende.
VaLeo Mugabe vati hurumende ichatungamira hurongwa hwekufa kwaVaMugabe kusvika nemusi weMugovera, apo pachauya vanyarikani vachabva kunyika dzakasiyana siyana vachionekana nemurume akatonga Zimbabwe kwemakore makumi matatu nemanomwe.
Asi VaLeo Mugabe havana kuda kuzivisa veruzhinji kuti VaMugabe vachavigirwa kupi, uye musi upi.
Asi vati nzvimbo ichavigwa VaMugabe ichaziviswa nemusi weMogovera, uye kuvigwa kwavo kuchaitwa nehama dzavo chete.
VaMugabe, avo vakaita kuti vamwe vavigwe paHeroes Acre mhuri dzavo dzisingadi, vanonzi vakati havadi kuvigwa panzvimbo inovigwa magata sezvo vakanga vasiri kufara nemabvisirwo avakaitwa pachigaro muna Mbudzi 2017.
VaMugabe vakamanikidzwa kubva pachigaro nemauto aitungamirwa nevaive mukuru wemauto, VaCoinstantino Chiwenga, avo vanova mumwe wevatevedzeri vemutungamiri wenyika pari zvino.
VaChiwenga vari kurapwa vari kuChina.
VaMugabe vakashayikira kuSingapore svondo rapera mushure mekurwara kwenguva yakareba.
Vakaenda kuSingapore muna Kubvumbi.
Hurumende inoti yava kupa veruzhinji makuponi ekutenga hupfu sezvo pane vainoti vari kuita zvechikiribidi mukutengeswa kwehupfu.
Vachitaura nevatori venhau mushure memusangano wedare remakurukota, gurukota rinoona nezvekuburitswa kwemashoko, Amai Monica Mutsvangwa, vati dare remakurukota rabvumirana kuti veruzhinji, zvikurusei avo vanotambudzika, vapihwe makuponi ehupfu sezvo hupfu huri kunetsa kuwana muzvitoro.
Amai Mutsvangwa vati izvi zvakonzerwa nevavati makoronyera ari kuendesa hupfu kumisika mutema.
Mashoko aAmai Mutsvangwa anoteerera kukwidzwa kwakaitwa mutengo wehupfu hwe roller meal kubva pamadhora makumi mashanu kusvika pamadhora makumi manomwe papakiti inorema makirigiramu gumi.
Amai Mutsvangwa vatiwo hurumende iri kuedza pose painogona napo kubatsira vanhu vakawirwa nedambudziko remafashamu emvura kuBinga nezvokudya, magumbeze, mbatya nezvimwe zvakadaro vachitiwo mauto pamwe neveCivil Protection Unit vanga vachitadza kubatsira mhuri makumi maviri neimwechete dziri panzvimbo dzakakwirira apo padziri kutadza kubva nekuda kwemafashamu aya sezvo ndege dzemasoja dzanga dzichitadza kubhururuka kwemazuva maviri adarika.
Amai Mutsvangwa vati dare remakurukota rakurudzirawo America kuti ibvise zvirango zvayakatemera Zimbabwe vachiti zvirango izvi zviri kukonzera kutambura kweveruzhinji munyika.
Vati hurumende iri kufara kuti pane vamwe vanhu vakabviswa pazvirango neEuropean Union uye vari kurudzira kuti vose vasara pazvirango zveEU vabviswe.
Amai Mutsvangwa vatiwo hurumende iri kuita zvinhu zvakawanda zvakafanana nekuvandudza nyaya dzemashandiro evatori venhau, kuchengetedzwa kwekodzero dzevanhu pamwe nekuti sarudzo dzemunyika dziitwe mune zvakanaka nguva dzose senzira yekuratidza kuti munyika mune hutongi hwejekerere.
Asi MDC inotungamirwa naVaNelson Chamisa, inoti haina chivimbo nehurumende yeZanu PF kuti ingagadzirise zvakanaka mafambisirwo esarudzo munyika.
Munyori wezvesarudzo muMDC, VaJacob Mafume, vati zviri pachena kuti hurumende yebato reZanu PF iri kukundikana kuita sarudzo dzisina mutauro mukati izvo zviri kuita kuti zvinhu zvisamire zvakanaka munyika.
Vachitaurawo nevatori venhau, gurukota rezvehutano, VaObediah Moyo, vati Zimbabwe yakakagadzirira zvakakwana kurwisana nechirwere cheCoronavirus icho chakatangira kuChina.
VaMoyo vatiwo vave nema test kits mazana matatu ekuongorora vanenge vachipinda munyika kuti havana chirwere ichi here kana kuti kwete vachiti ma test kits aya anokwana haasi mashoma.
Vati hurumende yava kutevera mudzimba vanhu vanenge vabva kunyika dzine chirwere ichi ichiongorora kuti havana chirwere ichi here kana kuti kwete.
Chirwere cheCoronavirus chauraya vanhu vanodarika chiuru, zvikuru kuChina, uye vanhu vanodarika zviuru makumi mana vakabatwa nechirwere ichi kubva zvachaputika muChina gore rapera.
Kanzuru yeguta reBeitbridge inoti zvinhu zvagadzikana pari zvino zvichitevera mafashanu akarova guta iri usiku hweChishanu chapfuura akasiya vanhu vanodarika mazana manomwe nemakumi manomwe vaparadzirwa dzimba pamwe nemidziyo yavo.
Munyori wekanzuru yeguta reBeitbridge, VaLoud Ramakgapola, vanoti vakakwanisa kuwana rubatsiro rwechikafu, mvura yakachena pamwe nesipo nezvimwe kubva kuhurumende pamwe nemasangano anopa rubatsiro, ukuwo iyo kanzuru ichipawo zvainokwanisa.
VaRamakgapola vanoti pavanhu vakavhiringidzwa nemafashanu aya, mazana maviri nemakumi masere nevashanu vana vadiki, mazana maviri nemakumi matatu nevaviri vavo vari vana nechikoro.
Vanoti dambudziko iri remafashanu iri rakawedzerwawo nekuvhara kwepombi dzinorasa mvura inenge yanaya zvichikonzerwa nemarara anongorasirwa pose pose.
Dzimwe dzemhuri dzakavirwa nematambudziko idzi dzinonzi dzakadzokera mudzimba dzadzo uye dzave mushishi kukukura tsvina yakaisiiswa nemafashanu aya.
Mvura yakanaka zvakasimba inonzi yakazadzawo rwizi rwunopfuura nemuguta iri, izvo zvakazowedzera kuti mvura irasikire ichipinda mudzimba.
VaRamakgapola vanoti mune dzimwe dzimba mvura yaisvika mumafafitera, uye vanhu vakarasikirwa nemidziyo yakawanda chose.
Vanoti kanzuru yavo iri kuramba ichipawo vagari dzidziso dzekuti vasakanganise kufamba kwemvura inenge yanaya kuitira kuti vasazosangana nedambudziko rakadai zvakare.
Hurumende inoti iri kuenderera mberi nechirongwa chayo chekugadzirisa hukama hwayo nedzimwe nyika zvisinei nekuti sangano reEuropean Union neAmerica zvakawedzera zvirango zvadzakatemera mamwe makambani nevamwe vakuru vakuru muhurumende negore.
Vachitaura mudare reparamende nezviri kuitwa nehurumende mukuyedza kuumbiridza zvekare hukama nenyika dzakabudirira, munyori mukuru mubazi rezvekudyidzana nekutengeserana nedzimwe nyika, Ambassador James Manzou, vati hurumende yange isingatarisire zvakaitwa neAmerica neEU asi vakati izvi hazvisi kuzovadzorera kumashure.
VaManzou vati kunyange hazvohurumende yeAmerica ne EU dzakawedzera nguva yezvirango pane humbowo hunoratidza kuti nyika idzi dziri kuda kudyidzana neZimbabwe.
Vati pane vemabhizimisi vakawanda vari kuda kutanga mabhizimisi muno vari kubva kuAmerica neEU uye izvi zvinoratidza kuti kunyange hurumende dzavo dzakatemera Zimbabwe zvirango dzirikuona remangwana rayo rakanaka.
VaManzou vati zvirangano zvehupfumi hazvina kunaka zvachose sezvo zvichibata varombo pamwe nemakambani akazvimirira.
Vatiwo hurumende yakazvipira kushanda nenyika dzese dzepasi rino uye iri kuedza kuita zvese zvingaite kuti ive nehukama hwakanaka nenyika dzepasi rese.
Vati danho rekudzokera musangano reCommonwealth rave pachinhano chepamusoro uye sangano iri richatuma nhume dzaro munguva pfupi inotevera kuti dzizoita ongororo pasati patorwa matanho ekuti Zimbabwe idzorwe mugungano iri.
Vaenderera mberi vachiti Zimbabwe ichasaina zviga nezvibvumirano zvekuchengetedza hupfumi nemakambani edzimwe nyika muno kana kuti maBilateral Investment Protection and Promotion Agreements uye munguva pfupi inotevera hurumende ichange ichikumbira paramende kuti itsigire zvibvumirano izvi sezvinodiwa nemutemo wenyika.
VaManzou vabvuma kuti munguva yapfuura hurumende yaityora zvibvumirano izvi asi izvi hazvichaiitike uye hurumende icharipa nyika dzine zvibvumirano zvakatyorwa dzakaita seNetherlands.
VaManzou vange vakamirira gurukota rezvekudyidzana nekutengeserana nedzimwe, VaSibusiso Moyo, avo vatadza kuenda kuparamende sezvo vange vakabatikana.
Zvichakadai nhengo dzeMDC Alliance muNational Assembly dzati hadzisi kufara kuti makurukota ehurumende ari kuramba achizvidza paramende nekutadza kuuya kudare kuzopindura mibvunzo nemusi weChitatu svondo rega rega.
Vanokokera nhengo idzi mudare iri, VaProper Mutseyami, vaudza mutauriri wedare iri, Advocate Jacob Mudenda kuti vaneta nekugara vachitaura nezvanyanya iyi.
Nhasi mudare mange muine makurukota mashomana izvo zvisina kufadza nhengo dzeMDC Alliance.
VaMudenda vati vachanyorera kumutungamiriri wenyika kuti chichemo ichi chigadziriswe.
VaMudenda vavimbisawo kunyorera kumutungamiriri wenyika kuti vapindure chikumbiro chemumiriri weMutare Central VaInnocent Gonese veMDC chekuti mutungamiriri wenyika atsanangure kuParamende kuti sei masoja akapinzwa mumigwagwa musi wa 1 Nyamavhuvhu gore rapfuura nemusi wa14 Ndira gore rino.
Bumbiro rinoti pese panoitika izvi mutungamiriri wenyika, anove iyi mukuru wemauto ese munyika, anofanira kunotsanangura kuparamende zvikonzero zvinenge zvaita kuti apinze uto mumigwagwa.
Zvichakadai mumiriri weGokwe Kabunyuni, VaLeonard Chikomba, veZanu PF nhasi vakumbira hurumende kuti ione zvaingaite kuti mvura inaye pachishandisa ndege kana kuti clud seeding sezvo zvirimwa zvave kufa nezuva.
Asi mumwe wevatevedzeri vegurukota rezvekurima, VaDouglas Karoro, vati izvi zvinokwanisa kuitwa chete kana mudenga muine makore.
Zimbabwe yakatarisana nenzara inotyisa gore rino zvekuti vanhu vanodarika mamiriyoni mashanu vanoda rubatsiro rwechikafu.
Vabereki vari kukurudzirwa kuti vave nenguva yekukurukura nevana vavo pamusoro pezvirwere zvinotapuriranwa zvepabonde kuitira kuti zvirwere izvi zvisapararire mune vechidiki.
Kurudziro iyi yakaitwa negurukota rinoona nezvehutano pamwe nekurerwa kwakana kwevana, Dr. David Parirenyatwa, zvichitevera musango mukuru wakaitwa muHarare wenyika dzemuAfrica uyo wakapera nguva pfupi ichangodarika.
Dr Parirenyatwa vanoti yatove hondo chaiyo nekuti vechidiki ndivo vane hutachiona hwakakwirisisa kupinda mamwe mazera ese.
Muzvare Winnie Doyce avo vari kuita zvidzidzo zvavo zvepamusoro pa Chinhoyi University of Technology, vanotsinhira Va Parirenyatwa kuti vabereki vanofanira kuva nenguva yekukurukura nevana vavo.
Muzvare Tendai Zimunhu vari kuita zvidzidzo zvazvo zvepamusoro zvekutapa nhau vari muHarare. Vanoti vana vari kuzongopedzisira vapinda munjodzi nechirwere chemukondombera nekuda kwekushaya anonyatsovapa mazano.
Amai Florence Zhakata, avo vane makore makumi mana nemashanu ekuberekwa, vanoti zvakakosha kuti vabereki vakurukure nevana, asi ivo vana vacho vanofanira kuvaremekedza.
Mumwe mubereki anotsigira izvi, ndiBaba Mupangiri Zhou, avo vane makore makumi matanhatu ekuberekwa. VaZhou vanopanga mazano kuvanhu vane mazera akasiyana siyana pamusoro pehupenyu. Baba Zhou vanoti vechidiki vanofanira kuzvininipisa pamberi pevabereki vavo sekutaurwa kwazvinoitwa mubhaibheri.
Baba Zhou vanoti hazvirevi kuti mwana haafaniri kungotevera zviri kuitwa nevamwe vake kunyange zvakaipa.
Mumwe chiremba wemuHarare, Dr. Tatenda Chigonda, vanoti hondo yekurwisa HIV pamazera echidiki yakuzobudirira zvichitevera kuparurwa kwakaitwa mushonga mutsva we tivikay.
Vanoti vabereki vanofanira kukurudzira vana vavo kuti vanotariswa kana vane HIV, vokurumidza kupihwa mishonga yekuti vararame.
Dr. Parirenyatwa vanoti hurumende ichashandisa mari inopihwa pasi pechirongwa che Global Fund kuparadza mukondombera pamazera evechidiki.
Vabereki vakazvipa nguva yekukurukura nevana vavo pamusoro pezvirwere zvinotapuriranwa, vachivapanga mazano, ivo vana vacho vachizvirereka, hondo yekurwisa mukondombera pamazera madiki inogona kubudirira.
Vose vane chekuita nemutambo wenhabvu vabatana neveZifa kuedza kuti mutambo we2020 Africa Cup of Nations uriko neAlgeria musi wa 29 Kurume utambirwe muBarbourfields Stadium kwete kune imwe nyika.
VeZifa vapihwa kusvika kupera kwezuva ranhasi neveConfederation of African Football kuti vazivise veCaf kuti varikuda kuti mutambo uyu utambirwe kunyika ipi kana kuti kuitwe imwe ongororo yeBarbourfields Stadium.
Asi vanotungamira nhabvu kuchamhembe kweAfrica veCosafa vakatomhanya-mhamha kare ndokusimbisa veCaf mukupera kwesvondo kuti zvirikuda kugadziriswa muBarbourfields Stadium zvinokwanisa kuitwa musi wa 29 Kurume usati wasvika zvekuti maWarriors anokwanisa kushandisa nhandare iyi.
Izvi zvikatenderwa, veCaf vachazouya kuzoita imwe ongororo kwapera masvondo maviri kubva mangwana apo parikufanira kutanga gadziriso yeBarbourfields zvine mutsindo.
Muraridzi weBlack Rhinos Nesbert Saruchera anoti zvinofadza zvikuru kuti pane kumhanya-mhanya kuri kuitwa kuti mutambo uyu usabviswe munyika muno.
Saruchera anoti Zimbabwe yese inofanira kubatana kuona kuti Barbourfields iyi yagadziriswa achiti iye ane chekubatsira nacho ngaatwasanudze ruoko rwake.
Svondo rapera, mutungamiri weZifa VaFelton Kamambo, vakabudawo pachena vachiti varikutsvaga rubatsiro kuruzhinji rweZimbabwe. Vanotiwo chido chavo kuti matambo uyu utambirwe munyika.
Aimbove mumwe wevatungamiri vePremier Soccer League VaBeadle Musa Gwasira vanonzi vapa kanzuru yeBulawayo zana remasaga esimende pamwe nemafiriji ekuisa mumba yevabati vepembe sezvirikudiwa kuBarbourfields Stadium
MaWarriors ari kufanirwa kusangana neAlgeria mumitambo miviri yakateverana musi wa 23 na 29 Kurume, mitambo iyo mumwe muteveri wechikwata ichi VaObert Masvotore vanoti mWarriors haana chekutya.
VaKamambo vanotiwo matambo iyi yakakosha zvikuru kuZimbabwe kuti ikunde.
Zvichakadaro, vatsigiri vemaWarriors ava varikufara zvikuru nematambiro arikuita machinda avo mhiri kwemakungwa vakatarisana nemitambo neAlgeria iyi.
Chaunza munyuku-nyuku makandirwo ari kuitwa zvibodzwa naTino Kadewere pamwe naKnowledge Musona panguva iyo mazuva aswedera emitambo miviri yakakosha nemaDesert Foxes.
Vatsigiri vemaWarriors varikuda kuti vatambi ava vaite zvavari kuita kuzvikwata zvavo apo vachapfeka nhumbi dzemaWarriors mumitambo ichabuditsa pachena kuti Zimbabwe ine mukana here wekuenda kuAfcon kana kuti kwete.
Kadewere akakanda chibodzwa chake chegumi nepfumbamwe apo LeHavre yekuFrance yakarova Chatteroux 3-0, Musona achiteverawo nechake apo AS Eupen yakakunda Mouscron 2-1 kuBelgium.
Izvi zvasimudza tarisiro yakasimba muvateveri vemaWarriors sezvo Kadewere naMusona vari kutarisirwa kuzotungamira kutsvaga zvibodzwa mumitambo neAlgeria iyi.
Muteveri wemaWarriors VaTitus Goya vanoti vane chivimbo chakasimba nevakomana vekumberi veZimbabwe ava zvekuti vari kuona maWarriors achienda kure.
Zimbabwe inofanira kutora mapoinzi ese kana matatu mumitambo miviri neAlgeria iyi kuti irambe iine mukana wekuenda kumafainari.
Parizvino, maWarriors ari pachinhanho chechipiri mugungano rezvikwata zvina nemapoinzi mana, mapoinzi maviri pasi peAlgeria.
Botswana ine poindi imwechete, Zambia haina kana poindi imwechete.
Zvikwata zviviri kubva mugungano iri ndizvo zvinoenda kumakwikei achaitirwa kuCameroon gore rinouya.
Chikwata che Zimbabwe Robotics Team chakarwisa semvumba chakabatana nedzimwe nyika, kumakwikwi e 2017 First Global Challenge kuWashington, asi pamutambo wekupedzisira, Team Zimbabwe, iyo yakange ichiita chirwira ingwe nezvikwata zve Ireland neMongolia, yakazokundwa nechikwata chenyika nhatu.
Nyika dzakakunda Zimbabwe nevamwe vayo dzinoti Georgia, Romania ne Benin pamutambo wakaitwa neChipiri, izvo zvakasiya Zimbabwe iine mapoinzi mazana mana nemakumi matanhatu nemanomwe.
Chikwata Georgia, Romania neBenin chakawana 122 points, Team Zimbabwe nevamwe vayo, Ireland neMongolia, vakawana mapoinzi gumi nemasere.
Uyu ndiwo waive mutambo wekupedzisira wakapindwa neTeam Zimbabwe mumakwikwi akatangwa nemusi wa Chikunguru 17, akapera neChipiri, Chikunguru 18.
Makwikwi aya, ayo akaona Team Europe ichienda pamusoro petafura ne 716 points, akaunganidza vana vechikoro vanobva kunyika zana nemakumi mashanu nenomwe kuti vaumbe ma robots, vachibvisa mabhora e blue, kubva pane mabhora e yellow, vachiaisa munzvimbo dzakasiyana siyana munzvimbo dzekutambira mutambo uyu.
Vachitaura pakuvharwa zviri pamutemo kwemakwikwi aya neChipiri, vechidiki ava vakati kunyange hazvo vasina kubuda zvakanaka pamakwikwi aya, vari kufara kuti vakawana mukana wekukukwidza nedzimwe nyika dzepasi rose.
Zimbabwe yakabuda zvakanaka mune mimwe mitambo yavakatamba vakabatana nedzimwe nyika mumazuva maviri emakwikwi aya asi haina kuzo kwanisa kutora menduru. Zimbabwe yakasvika pachinhambo chechi makumi mashanu netanhatu mumakwikwi aya.
Team Zimbabwe yange iine vadzidzi vechidiki vasere vanoti Anotidaishe Ndachena, Gustuv Kativu, Tariro Muzowaka, Gabriel Matemba, Nelson Mujere, Tinotendaishe Mapondera, Gamuchirai Nechitima na Vimbayi Mwayera.
Vachitaura mushure mekupetwa kwemakwikwi aya, mumwe wevaikokera chikwata ichi, Amai Aretha Mare, vakati kunyange hazvo chikwata cheZimbabwe chakarwadzikana nekusawana menduru, chiri kufara nekumisidzana kwachakaita nedzimwe nyika uye vave kutarisira mberi kumakwikwi egore rino uya.
Mumwe wevakokeri veTeam Zimbabwe, VaCharles Matanha, vakati vakafadzwa nematambiro akaita chikwata kunyangwe chisina kubuda zvakanaka.
Amai Mare vanoti shuwire yavo ndeyekuti hurumende isimbaradze rubatsiro rwainopa zvikoro nevadzidzi vanoita zvidzidzo zve science ne technology.
Mukomana wechidiki akange akatakura mureza weZimbabwe pachiitiko ichi, Ndachena, uyo anodzidza kuSt Georges, anoti chiitiko ichi chakamubata moyo sezvo akawona kukosha kwekumirira nyika yake pamberi penyika dzepasi rose dzaikwikwidzana.
Akati kunyangwe zvake akagumbuka nekusakunda, ari kutarisira makwikwi egore rino uya.
Nechitima anoti vanasikana vanofanirwa kuita zvidzidzo zve science ne technology, kwete kutyira kure.
Izvi zvinotsigirwawo naMwayera.
Team Zimbabwe yakavaka robot richange richibatsira mukutsvaga nzira dzekuchenesa mvura yekunwa. Robot reZimbabwe range richidaidzwa nerekuti “Zim 1”. Chikwata ichi chichatakura robot racho kumusha uye richange richizoratidzwa kune vamwe vanoita zvidzidzo zve science ne tchenology
Vakatanga mutambo uyu, VaDean Kamen, vanoti chakakoshera mitambo ye robotics ndechekuti inoda mushandira pamwe, kuwirirana kwevatambi mukugadzirisa panonetsa, pamwe nekudzidzisana kwevadzidzi ava.
VaKaymen vanoti vakaumba ma robot zana nemakumi matanhatu ayo akarwisana mumakundano aya.
Vadzidzi vakapinda mumitambo iyi vadzidzi vari kuita zvidzidzo zve Science, Technology, Engineering ne Mathematics, kana kuti Stem.
Kunyange hazvo mitambo iyi yakafamba zvakanaka, pane chiitiko chakamboda kuodza moyo yevatambi veku Afghanstan, avo vakambonyimwa mvumo yekupinda muAmerica.
Asi mushure mekuchema chema kwakaitika pasi rose, mutungamiri weAmerica, VaDonald Trump, vakazopa hurumende yavo mvumo yekuti vasikana vekuAfghanstan ava, vapinde munyika.
Nyika dzemuAfrica dzakatamba zvakanaka dzikaendawo pamusoro petafura dzinosanganisira Benin, Liberia, Nigeria Mozambique neMali idzo dzakapinda panyika makumi matatu dzaive pamusoro petafura.
Zvikwata zve Team Europe, Poland ne Armenia ndizvo zvakatora nazvimbo nhatu dzepamusoro petafura.
Zvinhu muzvipatara zvehurumende hazvina kumira zvakanaka sezvo vamwe vanachiremba nevakoti vari kuramwa mabasa vachiti havasi kufara nemari dzavari kutambiriswa.
Bazi rezvehutano rinoti huwandu hwevanhu vabatwa necoronavirus hwasvika pamazana mashanu negumi nevaviri kana kuti 512. Izvi zvinotevera kubatwa kwevamwe vanhu makumi maviri nevatatu nechirwere ichi neChipiri. Pavanhu ava, makumi maviri nemumwe vakabva kuSouth Africa vamwe vaviri vakachitapurirwa munyika.
Vanhu vafa nechirwere ichi kusvika parizvino vachiri vatanhatu. Vapora vave makumi matanhatu nevana kana kuti 64. Vanhu vavhenekwa hutachiona uhu vadarika zviuru makumi matanhatu nezviviri kana kuti 62,000.
Kuramwa mabasa kwavanchiremba kunonzi nenyanzvi munyaya dzezvehutano kuchapa kuti zvinhu zvinange kumawere.
Munyori mukuru musangano reZimbabwe Nurses Association VaEnoch Dongo vanoti vashandi vari kutambiriswa mutero wembwa. Vanoti vanoda kudzokera kumabasa kunobatsira panguva ino yakaoma yecoronavirus asi vachiti hurumende haisi kuratidza chido chekutaura navo.
Asi vachitaura nebepanhau reHerald, mutevedzeri wemunyori mukuru wedare remakurukota VaGeorge Charamba vanoti mutungamiri wenyika VaEmmerson Mnanagwa vakazvipira kuona kuti vashandi vehurumende vatambiriswa mari iri nani.
Vanoti mari yakawedzerwa nehurumende vhiki rapera kuvashandi haimisi nyaya yenhaurirano yekuvawedzera imwe mari. Asi vari kuramwa mabasa vanoti havasi kuona kuzvipira kwehurumende panyaya iyi.
Studio 7 haina kukwanisa kunzwa kubva kugurukota rezvehutano Doctor Obadiah Moyo kana vakafanobata chigaro chemunyori mukuru mubazi ravo Dr Gibson Mhlanga sezvo vasina kupindura mibvunzo yatavatumira paWhatsApp.
Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru mazana matatu nezvitanhatu nevanomwe kana kuti 306, 000 vabatwa nechirwere checoronavirus muAfrica uye vashaya vadarika zviuru zvisere nezana rine gumi neshanu kana kuti 8,115.
Vapora vanodarika zviuru zana nemakumi mana nematanhatu kana kuti 146,000. Huwandu hwevanhu vabatwa nechirwere checoronavirus pasi rose hwadarika mamiriyoni masere nezviuru mazana mapfumbamwe kana kuti 8,9 million.
Vanhu vafa muAmerica vave kusvika zviuru zana nemakumi maviri kana kuti 120,000.  Vabatwa nechirwere ichi vachidarika mamiriyoni maviri nezviuru mazana maviri, 2,2 million.
Pasi rose vanhu vafa nechirwere ichi vanodarika zviuru mazana mana nemakumi matanhatu nemasere kana kuti 468, 000. Vapora vachidarika mamiriyoni mana nezviuru mazana mana kana kuti 4,4 million
Nyanzvi munyaya dzehutano munhabvu dzabuda negwara rezvinofanirwa kutevedzerwa nezvikwata kuti nhabvu idzoke pasina njodzi yekupararira kwehutachiona hwecoronavirus kuvatambi vebhora.
Mukuru wavanamazvikota ava, Dr Edward Chagonda, vanoti vaendesa zvavakabuda nazvo kuPremier Soccer League vaine tarisiro yekuti zvikatevedzerwa, mutambo uyu unodzoka zvekare munhandare.
VaChagonda nekomiti yavo vakapihwa basa rekubuda negwaro rine nzira dzinofanira kutevedzwa pahutano kuti nhabvu idzoke zvisina njodzi.
Komiti iyi inosanganisirawo zvekare Va Nicholas Munyonga avo vanotungamira zvehutano musangano reZimbabwe Olympic Committee.
Asi VaChagonda vanoti havakwanise kuudza veruzhinji zvavabuda nazvo sezvo zvichifanira kutanga zvasvitswa kuhurumende neveZifa.
VaChagonda vanoti vari kusangana neZifa mangwana apo vachasvitsa gwaro iri vaine chivimbo chekuti richange rave kuhurumende svondo rinouya.
Asi havana kuvanza kuti zvimwe zvezviri kudiwa kuongororwa kwevatambi kuti vane hutachiona hwecoronavirus here kana kuti kwete pamwe nezvimwe zvekuedza kudzivirira hutachiona uhu.
Nhabvu mune dzimwe nyika yave kutambwa asi muZimbabwe haisi pamitambo yakanzi idzoke ikozvino nehurumende nekuti ine kusangana kwakanyanya.
Asi muongorori wemutambo wenhabvu, VaTatenda Muchena, vanoti kana zvikaita sei nhabvu haifanire kudzoka musina vatsigiri vanenge vachiona mitambo sezviri kutika kune dzimwe nyika.
Mumwe muteveri wemutambo uyu, VaOliver Musongoro, vanoti vanononokerwa nemitambo sezvo gore rave kutopera mitambo isina kutambwa.
VaMusongoro vanoti nhandare dzemuno dzakakurisa kudarika vanhu vanopindamo zvekuti vanokwanisa kuona mitambo pasina njodzi yekutapurirana coronavirus.
Mitambo yakawanda muPremier Soccer League iri kutadza kukwezva vatsiri vanosvika mazana mashanu.
Asi mumwe muteveri wemutambo uyu, VaJustice Muzanenhamo, vanoti mitambo panguva ino, ine njodzi.
Zifa inoti iri kutarisira kuti zvinhu zvikafamba zvakanaka, nhabvu munyika ingangodzoka muna Gunyana.
Zvikwata zvenhabvu zvinoteverwa nechaunga Caps United ne Dynamos zviri kupinda munhandare svondo rino zviine chinangwa chimwechete chekusandura mwaka wanga wakaoma kuti upere zvinodakadza.
Maroto evazhinji ekuti chikwata cheCaps United neDynamos zvisangane mufainari yeChibuku Super Cup ari kuzadzikidzwa kana kuputswa svondo rino apo zvikwata zviviri izvi zviri kupinda munhandare imwechete yeRufaro Stadium asi mazuva akasiyana.
Makepekepe ndiwo ari kusimudzira hondo iyi neMugovera apo ari kupinda munhandare iyi achisangana neHarare City iyo ine nhoroondo yakasimba mumakwikwi aya.
Makepekepe ari kuzoteverwa neSvondo neDembare iyo iri kubandana neTriangle iyo inorairidzwa naTaurai Mangwiro akaita mukurumbira achitambira Dynamos yacho.
Caps United yarohwa mumitambo mitatu yePremier Soccer League yakateverana panguva iyo Harare City iri kusimuka asi mumwe muteveri wemaGreen Machine, VaTapuwa Mahwengwa, vanoti mitambo yePSL yakasiyana zvikuru nemitambo yemikombe.
VaMahwengwa vanoti veruzhinhi vasatarise matambiro anga achiita Makepekepe mazuva apera nekuti uyu mutambo mutsva une zvinangwa zvitsva.
VaMahwengwa vanoti hapana chinoshamisira pamaSunshine City Boys sezvo ari kungotatarikawo sechikwata chavo.
Harare City ndiyo ine mukombe uyu uyezve murairidzi wayo, Mark Harrison, uyo aimborairidza Caps United, ari kuda mukombe uyu kunoratidza hama neshamwari dzake kana adzokera kuEngland uko akaberekerwa.
Pamusoro pezvo, Harare City ndiyo ine nhoroondo yakasimba kudarika zvikwata zvese mumakwikwi aya mushure mekutora mukombe uyu kaviri uyezve kusvika mufainari kamwechete nemuma semi fainari kanokwana kaviri zvekare.
VaHope Chizuzu veHarare City vanoti mukombe ndewavo.
Asi vateveri veDynamos ndivo vanonokerwa nemutambo wavo neTriangle zvichitevera marovero ari kuita chikwata chavo zvimwe zvikwata.
Dynamos yakunda mumitambo mina yakateverana kubvira Lloyd Chigove atora basa rehurairidzi kubva kuna Lloyd Mutasa zvekuti mumwe muteveri wavo, VaSimbai Maketa, vari kutarisira kufara zvekare.
VaMaketa vnoti nematambiro akaita Dembare paHerentals nezuro apo vakakunda 2-0, havasi kuona Triangle ichimira.
Semarotero ari kuita vakawanda, VaMaketa vanoti chishuwiro chavo ndechekuti chikwata chavo chisangane nemaGreen Machine eCaps United mufainari.
Chikwata chinotora mukombe uyu ndicho chinomiririra nyika mumakwikwi e2019 Caf Confederation Cup umo Zimbabwe yaive isina aikwikwidza gore rino.
Dynamos ndiyo ine mureza uri mudenga mumakundano emuAfrica mushure mekusvika mufainari yeCaf Champions League muna 1998 nemumasemi fainari muna 2008.
Chikwata cheCaps United nemusi weChitatu chakakunda chikwata chine mukombe weCastle Premier Soccer League cheChicken Inn 2-1.
Chikwata cheChicken Inn chave nemurairidzi mutsva VaRahman Gumbo mushure mekunge VaJoey Antipas vaenda kunorairidza chikwata cheAmazulu kuSouth Africa.
Mune mimwe mitambo yeCastle Premier League Mitambo yakabuda seizvi:
Triangle 3 Mutare city- 1 Border Strikers 1- Tsholotsho-0 Bulawayo city 1 Ngezi Platinum-0 ZPC Kariba 1 Hwange- 0
Nhengo dzakawanda dzeMDC Alliance mudare reparamende nemakanzuru dzinoti dziri kutsigira VaNelson Chamisa kunyange hazvo vamwe vashoma vari kutsigira MDC inotungamirwa naMuzvare Thokozani Khupe.
Muzvare Khupe vanoti vari kuronga kuita imwe kongiresi mukati memwedzi miviri inotevera sezvakatongwa nedare repamusoro soro iro rakati bato iri ridzokere parakanga riri muna 2014.
Asi munyori munyaya dzezvemutemo muMDC Alliance, VaInnocent Gonese, vanoti zviri kudiwa nedare hazvikwanisike sezvo mimba isingabve negosoro.
Danho rakatorwa nemunyori mukuru weMDC T, VaDouglas Mwonzora, rekudzinga nhengo ina dzedare reparamende rapawo kuti vanhu vakandirane makobvu nematete uye kuti patarisirwe sarudzo dze by elections kunyange hazvo hurumende iri kuti kuita izvi kunoidhurira.
Dzimwe nhengo dzedare reparamende dzeMDC Alliance dzave kuramwawo kuenda kudare dzichiratidza kunyunyuta nekudzingwa kwedzimwe nhengo mumatare eHouse of Assembly neSenate
Nhengo ina dzakadzingwa idzi dziri kupikisawo kumatare kudzingwa kwadzo dzichiti hakusi pamutemo.
Izvi zvaunza kusagadzikana kukuru munyaya dzezvematongero enyika, zvikuru mubato reMDC iro rakaumbwa muna 1999.
Zvichitevera kushaya kwaVaMorgan Tsvangirai muna 2018, pakaita kurwira masimba kunotyisa muMDC zvichitevera kukadzwa kunonzi kwakaitwa VaChamisa naVaTsvangirai vachirwara vari kuSouth Africa.
Kutongwa kwemutungamiri wenyika yeAmerica, VaDonald Turmp, panyaya mbiri dzavari kupomerwa dzekushandisa hofisi yavo zvisizvo pamwe nekuzvidza paramende, kwatanga mudare reseneti.
Dare iri rine nhengo zana, makumi mashanu nenhatu dziri dzebato riri kutonga reRepublican Party, makumi mana neshanu dziri dzebato rinopikisa reDemocratic Party kuchitiwo nhengo mbiri dzakazvimirira. Nhengo dzose dzedare iri dzose dzinofanirwa kunge dziri mudare iri.
Mutongi mukuru wematare muAmerica, Chief Justice John Roberts, ndivo vari kutungamira dare iri sasachigaro waro, vachibatsirwa nemaseneta aya, ayo anenge achishandawo sevatongi.
Mutauriri wedare reseneti, VaMitch McConnell, vebato reRepublican Party rinovewo zvakare bato raVaTrump, vakazivisa nezvemitemo ichatevedzwa mukutongwa kwenyaya idzi.
Dare iri rinotarisirwa kutora nguva sezvo pachitarisirwa kuti mativi ose ari maviri aine nguva yakareba inosvika maawa makumi maviri nemana ekupa humbowo hwawo, izvo zvinonzi zvinogona kuita kuti nyaya idzi dzitongwe pakati peusiku.
Asi veruzhinji vari kushoropodza danho rinonzi rakatorwa nebato reRepublican Party rekuti nyaya idzi dzitongwe vanhu varara.
Nyanzvi mune zvematongerwo enyika vachidzidzisa paMalone University iri kuOhio muAmerica, Doctor Moses Rumano, vanoti vanoona kunge hurongwa hwekuendesa VaTrump kudare uhwu hwakanaka sezvo zvichiratidza kuti hapana ari pamusoro pemutemo muAmerica.
Doctor Rumano vanoti izvi zvinofanirwawo kunge zvichiitwa nenyika dzakaita seZimbabwe neAfrica yose zvekuti hapana anofanirwa kunge ari pamusoro pemutemo.
"Zimbabwe neAfrica ine zvizhinji zvainodzidza pane zviri kuitika izvi. dai zvakadaro pasi rese zvinotiitira zvakanaka kuti hapanaba mutungamiri ari pamusoro pemutemo wenyika, mutemo wenyika ndiwo uri pamusoro pemutemo wenyika. Mutemo wenyika ndiwo uri pamusoro, ndounofanirwa kushandiswa kutungamira nyika dzese," Doctor Rumano vanodaro.
Mumwe mutongi wedare muBulawayo arasa nyaya yange ichipomerwa mutori wenhau Zenzele Ndebele.
Mutongi wedare ramejastiriti VaFranklin Mkhwananzi vabvuma chikumbiro change chaitwa negweta raNdebele chekuti nyaya yake isatombonzwikwa zvachose mudare vachiti hapana chinoratidza kuti akatyora mutemo.
Zenzele akasungwa nezuro mushure mekunge anzi aive awanikwa aine zvigaba zvakashandiswa zvehutsi hunokachidza kana kuti teargas canister. Akasungwa paState House yemuBulawayo apo paiitwa musangano pakati pemutungamiri wenyika VaEmmerson Mnangagwa nevemasangano akazvimirira muBulawayo.  Ange achipomerwa mhosva yekutyora zvikamu zvemutemo weCriminal Law Codification and Reform Act izvo zvinorambidza kuti munhu asave nezvombo zvinogona kukuvadza vanhu kana kuti kuita zvinhu zvinokanganisa runyararo.
Asi VaMkhwananzi vatora nguva yavo vachitsanangura zvinotaurwa nemutemo panyaya yekuwanikwa munhu aine zvombo zvinogona kukuvadza kana kuuraya uye mhosva yezvinhu zvinogona kukanganisa runyararo.
Muchuchisi VaNkathazo Dlodlo vange vasimba nerekuti nyaya yaNdebele inofanirwa kunzwikwa mudare nekuti ane mhosva.  VaSithole vati kunyange hazvo nyaya yaNdebele yaraswa havazi kufara nekuti angadai asina kumbobvira asungwa.
Ndebele mukuru wesangano rinoburitsa nhau painternet reCentre for Innovation and Technology kana kuti CITE.
Chikwata cheCaps United chatarisana nenjodzi yekudzingwa mumakundano eChibuku Super Cup zvichitevera mhirizhonga yakaitika pamutambo wavo neShabanie Mine.
Anotaura akamirira Premier Soccer League muzvare Kudzai Bare vazivisa kuti vanotonga mhosva dzemugungano iri varikusangana nhasi manheru kupa mutongo wavo wemutambo wakagumira panzira pakati peShabanie Mine neCaps United mushure mekunge vatsigiri veMakepekepe vakakanda zvinokuvadza munhandare.
Asi vanoziva zvirikuitika muPSL vataurira Studio Seven kuti hapana chirikugarirwa pasi kunze kwekudzinga Caps United kubva mumakwikwi aya sezvo nyaya iyi yakabvuwiwa kare MaGreen Machine ndokuwanikwa aine mhosva yekukonzeresa kumiswa kwemutambo.
Izvi zvasimbiswa nemubatanidzwa wezvikwata wema semi fainari waitwa nhasi masikati uyo wasiya Harare City ichisangana neBulawayo City kozoti chikwata chichasara pakati peShabanie Mine neCaps United chichizosangana neHow Mine.
Izvi zvirikureva kuti hapana dzokororo ichaitwa yemutambo weCaps United neShabanie Mine sezvo masemi fainari aya arikufanira kutambwa mukupera kwesvondo rino.
Pamusoro pezvo, hapana kupikisa kwemutongo uchapihwa nhasi manheru sezvo pasisina nguva yekuti pikiso iyi igarirwe pasi masemi fainari aya asati atambwa.
Mukuru wekumahofisi eCaps United vaCuthbert Chitima varamba kutaura nezvemakwikwi aya vachiti ivo vakamirira kunzwa kuti mutongo uyu uchafamba sei.
VaHope Chizuzu avo vanga vakamirira Harare City mumubatanidzwa waitwa uyu vanoti varikufara zvikuru nekuti vachasangana neBulawayo City mumakwikwi aya.
Vanga vakamirira How Mine mumubatanidzwa uyu vaLindile Tshuma vanoti varikutarisira kutora mukombe uyu pamwe nekumirira nyika muCaf Confederation Cup gore rinouya.
VePremier Soccer League varikuda kuti makwikwi aya pamwe neeligi apere musi wa 30 Mbudzi usati wapfuura kuitira kuti vape veZifa mukana
Vamwe vatungamiriri kuLupane mudunhu reMatabeleland North province vari kutora matanho ekudzivirira rusarura pakugoverwa kwerubatsiro rwechikafu nezvekurimisa pachishandiswa zvematongerwo enyika nekuumba makomiti ebudiriro yemisha nenzvimbo kana kuti Development Committees ayo vanoti achange ave kutungamira mabasa ekupa vanhu zvinhu.
Kanzura weMatshiya Ward 7 kuLupane, VaJune Mpofu, vanoti vari kuita izvi mushure mekuona kuti pane vanhu vakawanda vanokodzera kuwana rubatsiro rwechikafu nembeu vari kunyimwa nekuda kwekuti vanenge vachinzi vari kumapato ezvematongerwo enyika asingafarirwi munzvimbo iyi.
VaMpofu vanoti pari zvino masabhuku ndiwo ari kugovera chifaku nembeu uye ongororo yavakaita yakaratidza kuti mamwe masabhuku ari kuita zvematongerwo enyika uye haasi kupa vanhu zvakaringana.
Vanoti nekuda kwaizvozvo, vave kuumba maVillage nemaWard Development Officers uye vanoti makomiti aya ndiwo achange ave kuita basa iri.
Vanotiwo makomiti aya ndiwo achange ave kutungamirirawo mabasa ebudiriro mumisha nemunharaunda yese.
VaFiso Sibanda vekuNkayi North vanoti zviri kuitwa VaMpofu nevamwe vavo zvakanaka chose sezvo vachiti chero munzvimbo yavo makhadhi emusangano ndiwo anoshandiswa kuti munhu awane rubatsiro rwechikafu kana mbeu kana zvimwe zvekurimisa.
Hatina kukwanisa kubata gurukota rezvevashandi nekuchengetwa zavakanaka kwevanhu, Dr Sekesai Nzenza, kuti tinzwe divi ravo panyaya iyi.
Asi Dr Nzenza vakaudza dare reNational Assembly mwedzi wapfuura kuti vanhu mamiriyoni maviri nemazana mana vachange vave kuda rubatsiro rwechikafu pakutanga kwegore rinouya uye vazhinji vavo vari kumatunhu eMasvingo, Matabeleland South neMatabeleland North.
Mumiriri weMutasa South mudare reparamende, uye vari nhengo yeMDC inotungamirwa naVaNelson Chamisa, VaRegai Tsunga, vasungwa nemapurisa pamwe nevamwe vavo vanopfuura gumi vachipomera mhosva yekugovera upfu zviri kunze kwemutemo.
Asi VaTsunga nevamwe vavo vazobhadhariswa faindi yemadhora mazana mashanu pamunhu kuitira kuti varegedzwe vachienda kudzimba dzavo.
VaTsunga vaudza Studio7 kuti vasungwa nhasi mangwanani pamwe nevamwe vavo gumi nemumwe, kusanganisira kanzura weWard 11, kuBordervaile, VaFarai Bhiza, apo vange vachipa vagari veko upfu.
"Mangwani anhasi tange tiri paMacs business centre muno maMutare tiri kubatsira vanhu vange vari kuchema nekushaya chekudya kuburikidza nelockdown iripo saka tange tichida kutora mari kuti tivatsvagire chekudya asi mapurisa haana kuda kunzwisisa kuti tange tiri kubatsira vanhu vakatiendesa kuMutare Central police station," vadaro VaTsunga.
VaTsunga vati vazobatsirwa nemagweta, ayo anosanganisira munyoi wezvemitemo mu MDC, VaInnocent Gonese, kuitirakuti vakwanise kubvisa faindi kuitira varegedzwe.
"Tabatsirwa nemagweta VaInnocent Gonese naVaKabaya kuti tiregedzwe tikanzi bvisayi mari $500 iyi tiregedzwe kana kuti tiendeswe kudare totongwa. Asi sekuona kwangu pange pasina nyaya nekuti tiri kubatsira hurumende."
VaTsunga vati mhosva yavapomerwa nayo ndeyekufamba famba zvisina mwero panguva iyo nyika yakavharwa nekuda kwechirwere cheCOVID-19.
Studio7 haina kukwanisa kunzwa kumukuru wemapurisa mudunhu reMutare, Amai Florence Marume, sezvo nhare mbozha yavo yanga ichinetsa kubata.
Mune imwewo nyaya kanzuru yeguta reMutare yakaitira vagari hurongwa hwemisika inotengesa zvirimwa kuti ive pedyo nenzvimbo dzavoanogara senzira yekuderedza huwandu mukuungana kwevatengesi vezvirimwa nevatengi kunzvimbo yemusika weSakubva
Misika iyi yakaiswa mumisha yeSakubva, Dangamvura neChikanga.
Asi vatengesi nevatengi vave kunyunyuta vachiti zviri kutengeswa zvacho zviri kuvadhurira zvakanyanya. Vagari vanoti vanhu vari kuuya nezvirimwa izvi vanenge vatotengawo kumusika weSakubva kwete kuti ndivo varimi vanenge vachitarisirwa kuhodhesa.
Mugari wemaMutare, VaHerbert Dzakatira, vanoti zvakanaka kuti musika wauya pedyo hawo asi uri kuvadhurira zvakanyanya.
Mumwewo mugari wemuHobhouse, Ambuya Laiza Munandi, vatiwo vanofara nekuvepo kwemusika pedyo asi vanochema nekudhura kuri kuita zvinhu zviri kutengeswa zvacho.
Vanhu vazhinji maMutare vari kutevedzera kurudziro yekugara mudzimba sezvakataurwa asi mune dzimwe nzvimbo kucherechedza uku kuchiri kunetsa vakawanda, kunyanya vanenge vari mumisika, kana mumutsete yezvitoro vachitenga nevanenge vachikwirawo mabhazi.
Zimbabwe National Parks and Wildlife Management Authority inoti vanhu makumi matatu nevatatu vakaurayiwa nemhuka dzemusango gore rino sezvo dzakawanda dzacho dzave kutiza munzvimbo madzinogara nenzara yakonzerwa nekusanaya kwemvura dzichienda kumisha yevanhu.
Nzou dzinodarika zana neshanu dzafawo uye mhuka dzinosanganisira mbizi, mhara, mvuu neshiri dziri kufa nekuda kwekushaya mvura nechikafu.
Dambudziko iri rinonzi ranyaya kupararira munzvimbo yeMana Pools pedyo nemuganhu weZambia nechekumaodzanyemba kwenyika uye kuHwange National Park.
Nzara iyi yave kumanikidza veZIMPARKS kuti vachere zviborani nekutsvaga chikafu chekupa mhuka dzemusango idzi.
Mutauriri weZIMPARKS, VaTinashe Farawo, vanoti vari kutarisira kuti mvura itange kunaye kuti mhuka dzirarame.
Mutevedzeri wemutungamiri wenyika, VaConstantino Chiwenga, vanoti hurumende ichatora matanho akasimba kune vemabhizimisi nevamwe vanhuwo vanobudisa mari kunze kwenyika zvisiri pamutemo.
Vachitaura pamusangano weZimbabwe International Business Conference muBulawayo, VaChiwenga vati hurumende inoziva kuti kune vamwe vemabhizimisi nevamwe vanhuwo zvavo vari kuita zveumenemene, kana hutsotsi, vachibudisa mari yekunze munyika vachiendesa kune dzimwe nyika.
Vati kunyange hazvo nyika yakatarisana nematambudziko akasiyana siyana, matambudziko aya anogona kupera kana vanhu vakaita maonera pamwe vachitiwo hurumende ichatora matanho akasimba avasina kutaura kune vanhu vari kubudisa mari kunze zvisiri pamutemo.
VaChiwenga vashorawo vemabhizimisi vachiti vari kukwidza mitengo yezvhinhu pasina zvikonzero zvinonzwisisika vakati havawone paine chikonzero chekuita izvi sezvo huruemende yakatora matanho ekuti vawane mari yekunze nekuunza mutemo unoita kuti mabhanga atengese mari iyi pachena.
Mutevedzeri wegurukota rezvekubudiswa kwemashoko, VaEnergy Mutodi, vaudza Studio7 kuti zvataurwa nemutevedzeri wemutungamiri wenyika ichokwadi vachiti kune vemabhizimisi nevamwe vanhuwo vari kuita hunhubu hwekubudisa mari kunze kwenyika zvisiri pamutemo.
Mukuru weConfederation of Zimbabwe Industries, VaSifelani Jabangwe, vaudza Studio 7 kuti kunyange hazvo vachibvumirana nezvataurwa naVaChiwenga, vemaindasitiri nemabhizimisi vari kurambavakatarisana nematambudziko akasiyana siyana ari kuita kuti vazopedzisira vakwidza mitengo.
Pazvimwezve zvataurwa naVaChiwenga zvekuti kushaikwa kwemari yekunze munyika kunowedzerwawo nekuda kwekuti vanhu vemuZimbabwe vanonyanya kuda kutenga zvinhu zvekunze, Commissioner General veZimbabwe Revenue Authority, Amai Faith Mazani,vaudza Studio7 kuti bazi ravo hapana zvaringaita kumisa vanhu kuti vatenge zvinhu zvekunze.
Vati ZIMRA inoshandisa mitemo iripo kuwona kuti vanhu vaunza zvinhu munyika zviri pamutemo here kana kuti kwete.
Gurukota rezvemari, Va Mthuli Ncube, avo vataurawo pamusangano uyu vatsinhira kushushikana kwaVaChiwenga pakuveko kwemusika mutema wemari yekunze.
Professor Ncube vati kubvira VaMnangagwa pavakapinda pachigaro, hurumende iri kukwanisa kushandisa mari zvine mwero isingazokwereti kumabhangi vachiti nekudaro zvinhu munyika zvinofanirwa kuve zvave kugadzikana mune zvehupfumi.
Professor Ncube vatiwo chimwe chinhu chakakosha pakuvandudza hupfumi hwenyika kuteverera gwara remitemo yenyika vakati hurumende iri mushishi kugadzirisa mitemo yakasiyana-siyana kuti ienderane nebumbiro remitemo yenyika izvo vati zvichabatsirawo kuvandudza hupfumi hwenyika.
Asi mudzidzisi wezvehupfumi paUniversity of Zimbabwe, VaAlbert Mukochekanwa, vaudza Studio7 kuti dambudziko guru rinoita kuti nyika isabudirira inyaya yekuti zvirongwa zvakawanda zvinogumira pakutaura chete.
Musangano weZimbabwe Internantional Business Conference unoitwa kumucheto kwegungano reZITF gore rega rega uye musangano uyu wakatanga kuitwa muna 2006.  ZITF yegore rino iri kuvhurwa zviri pamutemo nemutungamiri weUganda, VaYoweri Museveni.
Vamiriri vehurumende, vemakanzuru, vemasangano anomirira vagari, magweta anorwira kodzero dzevanhu pamwe nevanochengetedza zviwanikwa, neChipiri vakapinda musangano wezuva rimwe wekutsvaga nzira dzekuchetedza nadzo matoro kana kuti wetlands muguta reHarare pamwe neChitungwiza.
Vakapinda musangano uyu vakakomekedza zvikuru kuti panofanirwa kuitwa dzidziso muvagari yekuvadzidzisa kuchengetedzwa kwenzvimbo idzi nekukasika uye kuti nzvimbo idzi dzingacherechedzwa sei kuitira kuti dzisavakwa sezvakaitwa dzimwe dzakatoparadzwa nekuda kwekusachengetedzwa kwemitemo inobata matoro.
Vakapinda musangano uyu vaisanganisira vekanzuru yeHarare, ve Environmental Management Agency, EMA, vebazi rezvekutongwa kwematunhu, ve Upper Manyame Catchment Council, vekanzuru yeChitungwiza, veHarare Residents Trust, Zimbabwe Lawyers for Human Rights pamwe neve Harare Wetlands Trust.
Uyu musangano unonzi ndemumwe wemisangano yagara ichiitwa nemapoka aya mukudzivirira kuparadzwa kwematoro.
Mukuru weHarare Residents Trust, VaPrecious Shumba, vanoti vakafadzwa zvikuru nekupindwa kwakaitwa musangano uyu nevakuru vemakanzuru pamwe nemutevedzeri wegurukota rezvekutongwa kwematunhu, Amai Marian Chombo, vachiti zvinoratidza kuti mapoka ose abatana mukuwirirana kuti nzvimbo idzi dzichengetedzwe.
Bazi rinoona nezvekugadzirwa kwezvinhu nekutengeserana raparura hwaro huchatevedzerwa nenyika kusvika muna 2023 mukuedza kusimudzira nyaya dzekugadzirwa kwezvinhu nekutengeserana munyika gurukota rebazi iri richitsoropodza vemabhizimusi nekukwidza mitengo yezvinhu.
Gurukota rinoona nezvekugadzirwa kwezvinhu nekutengeserana, VaMangaliso Ndlovu, vashora vemabhizimusi nekukwidza mitengo yezvinhu zvisina tsarukano kubva pakarambidzwa mari yekunze kushandiswa munyika svondo rino.
VaNdlovu vati hapana chikonzero chingapa kuti vemabhizimusi vakwidze mitengo yezvinhu.
Mutungamiri wesangano reConfederation of Zimbabwe Industries, VaHenry Ruzvidzo, vati vachatipa mhinduro yekuti sei vemabhizimusi vari kukwidza mitengo asi pataenda pamhepo, vanga vasati vapindura.
Asi mumwe muzvinabhizimusi ane kambani inotengesa zvipfeko zvedehwe, VaPatrick Gadzikwa, vati vemabhizimusi vari kutenga mari yekunze pamusika mutema kuti vakwanise kunohodha zvinhu zvekuisa muzvitoro zvavo sezvo vasiri kukwanisa kuwana mari yekunze iyi kumabhanga.
Imwe nyanzvi munyaya dzezvehupfumi uye vachishanda nesangano reLabour and Economic Development Research Institute of Zimbabwe, Amai Naome Chikanya, vatiwo vemabhizimusi vakarega kutenga mari yekunze pamusika mutema pairi kuwanikwa, vanobhuroka.
Amai Chikanya vati chava kudikanwa ndechekuti panodiwa kuti hurumende itaurirane nevemabhizimusi pamwe neveruzhinji isati yadzika mitemo inobata raramo yevemabhizimusi pamwe neveruzhinji.
Zvichakadai, VaNdlovu vati sehurumende vari kuedza kuita zvinhu zvakawanda zvekuedza kuti maindasitiri akwanise kushanda zvakanaka kuitira kuti Zimbabwe igokwanisa kutengeserawo dzimwe nyika kuti iwane mari yekunze.
VaNdlovu vatiwo kusamira zvakanaka kwehupfumi kwave kukonzerawo kuti nyika itenge zvinhu zvakaita segorosi, mukaka pamwe nematehwe (leather) kubva kunze kwenyika.
Pahwaro hwavaparura nhasi, vati hurumende ichakoshesawo nyaya yekugadzirwa kwezvinhu pamwe nekuwedzera huremu hwezvicherwa zvisati zvatengeswa kunze kwenyika.
Sangano rinomiririra varairidzi vekumaruwa, re Amalgamated Rural Teachers Union of Zimbabwe, rinoti kongiresi yaro ichangopera kuitwa muGweru yakabvumirana pamusoro pezvinhu zvavanoda kuzadzikisa mumakore mashanu ari kuuya.
Mutauriri wesangano iri, VaObert Masaraure, vaudza Studio 7 kuti pane zvakabvumiranwa, zvimwe zvikuru zvavachange vachiita zvinosanganisa kusimbaradza kwekubatsira vana vechikoro vanonetseka uye kurwira kodzero dzevarairidzi,
VaMasaraure vati sangano ravo richatarisisa mamiriro nemashandiro esangano ravo, chinangwa chiri chekurivandudza kuti rikwanise kushanda pamwe nemamwe masangano anorwira kodzero dzevashandi.
Varorarama neHIV/Aids mudunhu reManicaland vanoti vakatarisana nedambudziko guru kwazvo rekushaya mishonga inopedza marwadzo anokonzerwa nehutachiona.
Mishonga iyi haisi kuwanikwa muzvipatara zvizhinji mudunhu reManicaland kusanganisira nechipatara chihombe cheMutare Provincial Hospital.
Mukuru wesangano reFamily Aids Support Organisation, FASO rinoshanda uye kubatsira vanorarama neHIV/AIDS, VaCasper Pound, vanoti mishonga yavanosungirwa kuti vange vachitora pakupera kwemwedzi mitatu yega yega, vave kupihwa yemasvondo maviri chete, uye inenge isina kukwana izvo vanoti zvinokanganisa utano kana raramo yevazhinji.
“Isu dambudziko ratakatarisana naro sevanhu vanorarana neutachiwana hweHIV nderemishongo isina kutikwanira muzvipatara. Zvakare tiri kupihwa inongokwana nguva shoma zve-two weeks chete kunze kwethree months. Dambudziko iri nderenyika yose ue tinongonzi ichauya asi hapana chiri kuitika,” vadaro VaPound.
VaPound vanoti nekuoma kwakaita dambudziko ravo vanoda kuti gurukota rezvehutano, VaObediah Moyo, vajekese kuti nyaya iyi yakamira seyi uye kuti ichagadziriswa seyi.
Amai Lydia Kambuya, avo vange vachida kutorera muzukuru wavo mapiritsi pachipatara chikuru chemudunhu reManicaland, vati vafambira dhongi rakaora.
“Isi tinechichemo chekuti tiri kushaya mishonga muchipatara chedu chikuru cheGeneral, tine vana vatiri kushayia mishonga iyoyo apa ndivo vachave vatungamiriri wedu vamangwana, tinoda kuti vepageneral pacho vatibatsire nekuti mapiritsi emaARV hatisi kumawona,” vadaro Amai Kambuya.
Vanopamidzira vachiti dai hurumende ikakurumidza kupindira nyika isati yarasikirwa nehupenyu hwevanhu vakawanda.
Chiremba mukuru wedunhu reManicaland, Dr Matron Mafaune, havana kubatika kuti tinzwe kuti hurumende ichagadzirisa seyi daumbudziko iri.
Zimbabwe ine vanhu vanodarika miriyoni imwe chete nemazana mana ezviuru vari pamishonga yemaARVs, uye mishonga iyi yakawanda yacho inobva kuAmerica pasi pechirongwa che President’s Emergency Plan for AIDS Relief, Pepfar.
Kubva muna 2004 kusvika gore rino, Pepfar yashandisa mari inosvika bhiriyoni rimwe chete remadhora, uye gore rino chete, yakashandisa mari inoita zana nemakumi mashanu emamiriyoni emadhora muzvirongwa zveHIV/AIDS.
Hurumende iri kukurudzira zvizvarwa zveZimbabwe zvinogara muBotswana kuti zvitange mabhizimisi kumusha nechinangwa chokusimudzira hupfumi hwenyika.
Hurumende yaVaEmmerson Mnangagwa ine hurongwa hwekukwezva zvizvarwa zvernyika zviri kunze kwenyika kuti zvitange mabhizinesi kumusha senzira yekubatsira mukusimudzira hupfumi hwenyika.
Humwe hurongwa uhu hwakaitwa nezuro, Mugovera, muguta guru reBotswana kumusangano wakapindwa nezvizvarwa zveZimbabwe zvinogara muBotswana.
Vachivhura musangano uyu zviri pamutemo, mumwe mukuru mukuru mubazi rezvekudyidzana nedzimwe nyika nekutenga nekutengeserana, Amai Pavelyn Musaka, vakati chinangwa chemusangano uyu ndechekukurudzira zvizvarwa zveZimbabwe zvinogara muBotswana kuti zvitange mabhizimisi akasiyana siyana munyika.
Vakafanobata chinzvimbo chemumiriri weZimbabwe muBotswana, Amai Margret Ruparanganda, vakatiwo musangano uyu wainge wakanangana nekuvandudza hupfumi hwenyika.
Sachigaro vesangano reZimbabwe Residents Assocation, VaMicheal Kurwakumire, vakati hurumende inofanirwa kugadzirisa zvimhingamupinyi zvinosangana nevanhu pamabhodha.
Mashoko aVaKurwakumire atsinhirwa naVaPaul Chitate vachiti hurumende inofanirwa kusunga dzisimbe mukugadzirisa dambudziko rekusabatwa zvakanaka kwevanhu vanoda kuita mabhizimisi munyika.
Chimwe chizvara cheZimbabwe chakapinda mumusangano uyu, Muzvare Pretty Ganyani, vaudza Studio7 kuti hurumende ikarerutsira vanoda kuita zvemabhizinisi muZimbabwe, nyika inogona kubudirira.
Munyori mubazi rinoona nezvekushanyirwa kwenyika, VaMunesu Munodawafa, vanoti hurumende iri kuita zvese zvainogona kugadzirisa mamiriro ezvinhu munyika uye ndima iri kuoneka.
Hurumende iri mubishi rekuumba bazi idzva richabatsira vemabhizimisi kusima mari dzavo munyika, reZimbabwe Investment and Development Agency Bill, iro rinotarisirwa kurerutsira vanoda kutanga mabhizinesi munyika.
Hurongwa hwakaitwa neMugovera hwaitsigirwa nemasangano eEuropean Union akabatana nereUnited Nations reInternational Organization for Migration kana kuti IOM Development Fund.
Pakawana nyika kuzvitonga muna 1980, Zimbabwe yaive nyika yairemekedzwa zvikuru sezvo hupfumi hwayo hwainge hwakasimba.
Asi nekutadza kutonga zvakanaka kwehurumende pasi pevaimbove mutungamiri wenyika, VaRobert Mugabe, hupfumi hwenyika hwakatanga kuenda kumawere kumakore ekuma 1990s.
Izvi zvakazoipisisa muna 2000 zvichikwira apo hurumende yakatanga kubvuta mapurazi evachena izvo zvakapa kuti hupfumi hugwadame.
Nyika yakarasikirwa nevashandi vane hunyanzvi, avo vakabuda munyika vachinotsvaga mafuro manyoro. Mabhizinesi akatangawo kuvharwa vanhu vachirasikirwa nemabasa.
Asi VaMnangagwa, avo vakatsiva VaMugabe mushure mekubviswa pachigaro nemauto muna Mbudzi 2017, vanoti hurumende yavo ine chido chekuburitsa nyika mumadhaka mairi.
Asi vamwe vanorwira kodzero dzevanhu vanoti Zimbabwe haikwanisi kubuda mumadhaka mairi kana hurumende yaVaMnangagwa isingaremekedzi kodzero dzevanhu pamwe nemitemo yenyika.
Bazi rezvehutano rakazivisa nemusi weChina kuti huwandu hwevanhu vabatwa nechirwere cheCovid-19 munyika hwasvika pazviuru zvishanu zvine mazana manomwe nemakumi mana nevashanu, kana kuti 5,745.
Bazi iri rakaisawo huwandu hwevanhu vapona kuchirwere ichi pazviuru zvina zvine mazana mashanu nemakumi maviri nevashanu, kana kuti 4,525.
Vanhu vafa vasvika pazana nemakumi mashanu nemumwe, kana kuti 151. Izvi zvinoreva kuti vanhu vachiri kurwara neCovid-19 munyika yose vave chiuru nemakumi matanhatu nevapfumbamwe, kana kuti 1,069.
Dunhu reMasvingo, iro ranga risati rashaikirwa nemunhu nekuda kwechirwere ichi, nemusi weChina rakazove nemunhu wekutanga kushaya anove munhu mumwe chete akashaya nemusi weChina.
Vanhu vari kushaya vanonzi ndevaya vane makore ari pakati pemakumi mana nemakumi masere, vanhurume vachinzi ndivo vari kufa vakawanda nekukwirawo kwemakore.
Asi Zvinonziwo pave netarisiro yekuti kudziya kwekunze kuchaderedza kupararira kwechirwere cheCovid-19.
Mukuru anoona nezvezvirwere zvinotapuriranwa mubazi rezvehutano, Doctor Portia Manangazira vakaudza bepanhau reHerald kuti vanotarisira kuti kupera kwechando kuchabatsira kuti vanhu vasarambe vari munzvimbo dzakamanikidzana vachitsvaga kudziirwa, izvo zvichabatsira kuti vasatapurirane chirwere.
Nyanzvi mune zvehutano vari chiremba, Dr. Edgar Munatsi, vanoti kukwira kwehuwandu hwevanhu vari kupona kubva kuCovid-19 kune chekuita netsanangudzo itsva yeWorld Health Organisation iyo inoti kana munhu akavhenekwa akawanikwa aine chirwere nekuti anga achinzwa kurwadziwa kana kuti anga aine zviratidzo, akazoita mazuva matatu asisina zviratidzo anobva anzi apora.
Chimwe chinonzi naDr. Munatsi chakashandurwa neW-H-O ndechekuti munhu akavhenekwa akawanikwa aine chirwere asi akazoramba asina zviratidzo kwemazuva gumi anotevera anenge ave kutonzi apora.
Zvichakadaro, vanhu vabatwa ne covid-19 pasi rose vanonzi neJohns Hopkins University Hospital vadarika pamamiriyoni makumi maviri nemaviri nezviuru mazana manomwe, kana kuti 22,700 000.
Vanhu vashaya vanonzi vadarikawo zviuru mazana manomwe nemakumi mapfumbamwe nezvina kana kuti 794 000.
America ndiyo ichiri pamusoro panyika dzose pavanhu vane Covid-19, iine vanhu vanodarika mamiriyoni mashanu nezviuru mazana mashanu nemakumi manomwe nezvitanhatu, kana kuti 5,576 000, vafa vachidarikawo zviuru zana nemakumi manomwe nezvina kana kuti 174 000.
South Africa ndiyo iri pamusoro muAfrica iine vanhu vanodarika zviuru mazana mashanu nemakumi mapfumbamwe nezvipfumbamwe, kana kuti 599 000, vafa vachidarika zviuru gumi nezviviri nemazana matanhatu kana kuti 12,600.
Dare reseneti rakapasisa manheru eChitatu bhiri remutemo wekuchengetedzwa kwerunyararo nekugadzikana munyika, reMaintenance of Peace and Order Bill, MOPO.
Mutemo uyu uri kuda kutsiva mutemo wePublic Order and Security Act, POSA.
Mutemo wePOSA wanga uchishoropodzwa nemapoka akawanda munyika uchinzi unombunyikidza kodzero dzevanhu.
Asi seneta vedunhu remMnicaland vari vebato reMDC, VaDouglas Mwonzora, vanoti mutemo mutsva uyu wakatoipa kudarika POSA, vachiufananidza nemutemo waishandiswa munguva yehudzavanyiriri hwehutongo hwevachena muSouth Africa.
VaMwonzora vanoti kunyange hazvo bhiri iri rakapasa museneti nekuda kwehuwandu hwenhengo dzeZanu PF, bato ravo harisi kufara nezvimwe zvikamu zvirimo zvakaita sekuti munhu anenge anyorera mapurisa tsamba yekuazivisa nezvekuratidzira, ndiye anosungwa kana pakaita mhirizhonga, uyewo nyaya yekurambidzwa kwevanhu kutakura zvinhu zvakaita sematemo, mapadza nemakano.
Vanoti sebato, vanokwanisawo kuzopikisa mutemo uyu kuburikidza nekuenda kudare repamusorosoro, reConstitutional Court, kana uchinge wazosainwa nemutungamiri wenyika, VaEmmerson Mnangagwa, kana zvavakati zvigadziriswe zvisina kuitwa.
Bhiri iri rakanga ratadza kutsigirwa nekomiti yeparamende inoona kuringana kwemitemo nebumbiro remitemo yenyika, yeParliamentary Legal Committee.
Komiti iyi yakanga yawana zvimwe zvikamu zvebhiri iri zvichityora bumbiro remitemo yenyika.
Asi komiti iyi inonzi yakazowirirana nezvakazogadziriswa izvo zvakaita kuti bhiri iri rapasiswe mudare reseneti zvechimbi chimbi.
Asi nhengo yecentral committee yeZanu PF, uye vaive mumiriri wePelandaba/Mpopoma muparamende, VaJoseph Tshuma, vanoti kupasiswa kwebhiri iri ndicho chimwe chezvakavimbiswa nehurumende yaVaEmmerson Mnangagwa kuti ichabatanidza mitemo yenyika.
Vanotiwo vanoshamiswa nedanho reMDC rekuda kupikisa mitemo uyu mudare reConstitutional Court sezvo mutemo uyu wakatenderera muvanhu usati waenda kumatare eparamende.
Dzimwe nyanzvi munyaya dzemitemo dzinoti VaMnangagwa vanogona kusaina bhiri iri chero nguva.
Gavhuna weReserve Bank of Zimbabwe, VaJohn Mangudy,a neChishanu vakaparura hurongwa hwavo hwepagore hwekushandiswa kwemari.
Kunyange nyanzvi munyaya dzezvehupfumi dzakawanda dziri kutambira hurongwa uyu, vakawanda vanoti panoda garwa rakajeka kuitira kuti hupfumi hugadzirike.
Chinangwa chaVaMangudya ndechekusimbaradza dhora remunyika range roramba richishaya simba.
Kunyange hazvo vakawanda vachiti Zimbabwe ikazvipira inokwanisa kubuda mumadhaka mairi munyaya dzezvehupfumi, vamwe vanoti nyika inenge huku yemurombo inokandirira mazai mumuti.
Nyanzvi munyaya dzezvehupfumi inodzidzisa paDurban University of Technology, Muzvinafundo Gift Mugano, vanoti pane zvakanaka nezvekaipa pane zvakaparurwa nmaVaMangudya.
VaMugano vati hurongwa hwavo hwekusimbaradza musika wekutengeswa kwemari wakanaka sezvo uchiunza kugadzikana munyika.
Asi vati havatenderane nehurongwa hwekuomesera makambani enharembozha anoitawo mamwe mabasa anoitwa nemabhanga akaita seEconent neNet One kuti asashande semabhanga achiwanisa vanhu mari.
Vati kushomeka kwemari munyika uye kushaya simba kwedhora remunyika kunopa kuti zviomere veruzhinji. Vatiwo vari kumamisha vapinda panguva yakaoma
Asi nyanzvi munyaya dzezvemabhanga, VaGilbert Muponda, vanoti vanotambira hurongwa hwekuomesera makambani enharembozha vachiti ange okurudzira kutengeswa kwemari pamukoto zvange zvokanganisa hupfumi hwenyika.
Asi VaMuponda vatiwo zvakakosha kusimbaradza nyaya yekurima senzira yekusimbaradza hupfumi vachiti nyika iri kupedza mari yekunze yakawanda ichitenga zvinhu zvinogona kurimwa kana kugadzirwa munyika.
Imwe nyanzvi munyaya dzezvepfumi, VaVictor Bhoroma, vanoti hurongwa hwakaparurwa naVaMangudya hwakanaka vachiti zvikashanda zvichapa kuti mitengo yezvinhu iderere asi ndokunge hurumende yasimbaradza nyaya yekugadzira zvinhu zvekutengesa kunze kwenyika.
VaBhoroma vatiwo pane zvimwe zvinoda kuitwa kuti vanhu vave nechivimbo nehurongwa hweRBZ uhu vachiti chitsvambe chiri kbhanga iri kuti riratidze kuti rinoshandisa mari yekunze zvisina huori.
Zimbabwe yakatarisana nematambudziko makukutu munyaya dzezvehupfumi kusanganisira kushaikwa kwemari, magetsi, mvura nezvimwe.
Matambudziko aya awedzerwawo nenyaya yechirwere cheCovid-19 icho charura pasi rose.
Mumwe wevatambi vakaita mukurumbira muZimbabwe nezvemitambo kana kuti madrama nekushamarara, VaLawrence Simbarashe, vainyanyozivikanwa ne zita rekuti “Mudhara Bhonzo” vakashaya nemusi weMugovera kuchipatara chikuru cheChitungwiza mushure mekurwara kwenguva yakareba.
Mumazuva avo vakapinda mumitambo ye paradio neyepaterevhizheni munyika nekunze inosvika gumi nemishanu kusanganisira ‘King Solomon’s Mines" ne "Flame" dzakaita mukurumbira wakakura.
Vakanyanyo zivikanwa munyika ne mutambo wainzi "Timmy na Bhonzo" ne mimwe yekushambadza doro re Black Label nezvimwe.
Hatisati taziviswa hurongwa hekuradzikwa kwavo asi vanhu vakaungana pa 544 St Mary”s Chitungwiza. Vamwewo vari mubasa rezvemitambo, izvi vanoti varasikirwa zvikuru ne mumwe wevakashingirira zvikuru kusimudza mureza we nyika mubasa rezvemitambo iri.
VaChirikure Chirikure, mumwe wevanozivikanwa zvikuru mumabasa ezvemitambo vachidetemba nekuimba, vanoti dambudziko guru nderekuti hakuna masangano anomiririra vatambi kuti vabatsirikane munguva dzematambudziko, kurwara kana kufa.
Izvi zvinotevera mashoko ekuti VaSimbarashe vainge vonetseka zvikuru mumazuva ekupedzisira.
Veruzhinji vari kuchema chema zvikuru nekukwidzwa kwaitwa mitengo yemafuta edzimotokari vachiti izvi zvichaita kuti mitengo yezvinhu zvose iwedzerwe.
Sangano rinoona nezvemakambani anoita zvemafuta nemhando dzemoto reZimbabwe Energy Regulatory Authority (ZERA) rabudisa mitengo mitsva yemafuta ezdimotokari.
Peturu yakwira nezvikamu makumi mana nezvitanhatu kubva muzana, ichibva pamadhora matatu nemasendi kumi mana nerimwe parita kusvika pamadhora mana nemasendi makumi mapfumbamwe nemanomwe, iri mari yemaRTGS.
Vakafanobata chigaro chemukuru we ZERA, VaEdinton Mazambani, vati vanotengesa mafuta vanogona kutengesa nemutengo uri pasi pewatarwa nesangano ravo.
Kukwira kwemitemo yemafuta kuitika mushure mekunge bhanga guru renyika rabvisa mari yanga ichitsigirwa nehurumende kuitira kuti mafuta aya asakwire zvakananyanya.
Izvi zvinoreva kuti vanotenga mafuta vachange votsvaga mari yekunze kumabhanga kwete kumirira kuiwana kubhanga guru renyika.
Vachitaura neStudio7 VaThomas Pazvakavambwa vati kukwira kwemafuta kunoita kuti zvinhu zvese zvikwire munyika.
Asi mutori wenhau, Tawanda Karombo, audza Studio7 kuti vanhu vanga vajairira kutengeserwa zvakachipa nehurumende ichibhadhara. Karombo ati kunyange hazvo zvichirwadza, Zimbabwe ndeimwe yenyika dzine mafuta ane mutengo wepasi kana mari ikaiswa kumadhora ekuAmerica.
VaHappymore Maziba, avo vanotengesa mafuta, vaudza Studio7 kuti kukwira kwemitengo uku kunoitawo kuti vakwanise kutenga mafuta vega sezvo vasisapiwi mari nehurumende.
Kukwira kwemitengo yemafuta iyi kwakonzerawo kukwira kwemari dzekufambisa. Kuenda kumusha weChitungwiza, Kuwadzana nemimwe misha inogara vazhinji, kwave pamadhora mana kubva pamadhora maviri nemakumi mashanu emasendi iri mari yemaRTGS.
Mafuta ari kugara achinetsa kuwana munyika nepamusana pekushaikwa kwemari yekunze iyo inodiwa kutenga mafuta kunze kwenyika.
Mutungamiri weMDC, VaNelson Chamisa, vanonzi vatadza kudyara miti mumusha weEpworth sezvavanga vakaronga sezvo mapurisa afumira kuzara panzvimbo iyi.
Asi nhengo dzeMDC dzakwanisa kutsvaira muEpworth makare muchirongwa chekuchenesa maguta chavari kudaidza kuti Tsvaira Zimbabwe.
VaChamisa, avo vanga vachifanira kutsvaira pamwe chete nenhengo dzebato ravo pamwe nekuzodyara miti pane chimwe chikoro muEpworth, vanonzi vatadza kuuya sezvo mapurisa anga aine zvombo achinzi afumobata jongwe muromo ndokusosera panga pachida kudyarwa miti naVaChamisa.
Munyori mukuru muMDC, VaCharlton Hwende, vaudza vatori venhau kuti kuzadzwa kwaitwa mapurisa muEpworth ndiko kwaita kuti vasauye pachiitiko ichi.
Sachigaro weEpworth Local Board, VaBatanai Masunda, vatsinhirawo zvataurwa naVaHwende.
Motokari dzemapurisa anga aine zvombo dzaswerawo dzichitenderera muEpworth uye mapurisa epaEpworth Police Station ati titaure nevakuru vavo kuHarare.
Mutauriri wemapurisa, Assistant Commissioner Paul Nyathi, vati tigovafonera asi pataenda pamhepo tanga tisati takwanisa kutaura navo
VaHwende vaudza vanhu vanga vachitsvaira muEpworth ava kuti bato ravo rinotarisira kuti makanzuru ose aite basa nemazvo sezvo makanzura ebato ravo ariwo akasarudzwa neveruzhinji.
Asi VaMasunda vati kanzuru yavo iri kutadza kutakura marara sezvo mafuta edzimotokari asiri kuwanikwa nyore uye vagari zvazhinji vemuEpworth vari kutadza kubhadhara mitero yavo kukanzuru kuburikidza nekusamira zvakanaka kwehupfumi hwenyika.
Mumwe mugari wemuEpworth, VaJealous Jacob, vaudza Studio 7 kuti kunyange hazvo vazhinji vavo vasina mari yekubhadhara mitero kukanzuru kuti igokwanisa kuchenesa nharaunda yavo, zvinhu zvakaita sekutsvaira hazvidi mari kuti zviitwe.
MDC inoti kubva zvino zvichienda mberi nhengo dzayo dzichange dzichitsvaira munzvimbo dzakasiyana-siyana munyika yose Chishanu chekutanga chemwedzi wogawoga senzira yekuti nyika igare yakashambidzika.
Murongi wemisangano mubato iri, VaAmos Chibaya, vati nhengo dzavo dzinofanira kushandisa mikana yekuungana uku kuita zvinhu zvinoita kuti mutungamiri wenyika, VaEmmerson Mnangagwa, nebato ravo vabve mumasimba ehutongi zvinosanganisira kuratidzira.
Asi mutauriri weZanu PF, VaSimon Khaya Moyo, vaudza Studio 7 parunhare kuti zvose zvichaitwa neMDC zvinofanira kunge zviri zvinhu zviri pamurawu vachiti vanochengetedza mutemo havazoregedze kuita basa ravo kana mutemo wenyika uchityorwa.
Nekune rumwe rutivi, VaMnangagwa vakati hurumende yavo haisi kuzoregedza veruzhinji vachiratidzira zvine mhirizhonga zvinoita kuti vanhu vafe uye vamwe varasikirwe nemidziyo yavo sezvakaitika gore rapera.
Apa nhengo dzeMDC dzanga dziri muEpworth dzichitsvaira, VaMnangagwa vanga vachitungamirawo kutsvaira panzvimbo yemabhizimusi yeMpandawana kwaGutu.
Kunyange hazvo Studio7 isina kukwanisa kunzwa kumutauriri waVaMnangagwa, VaGeorge Charamba, kuti tinzwe mafambiro aita zvinhu kwaGutu kwakare, mumashoko avaisa padandemutande ravo reTwitter, munyori mubazi rezvekuburitswa kwemashoko, VaNick Mangwana, vati VaMnangagwa vatambirwa zvine mutsindo nevatsigiri vavo kwaGutu.
VaMnangagwa vane hurongwa hwekuchenesa nzvimbo munyika hwavanoita Chishanu chekutanga mwedzi wega wega.
Dunhu reZanu PF reMasvingo rinonzi rakurudzira kuti zvirango zvakatemerwa mutungamiri waro nevamwe vavo muZanu PF nehurumende yeAmerica zvibviswe.
America yakawedzera zvirango izvi kwerimwe gore ichiti vatungamiri veZimbabwe ava vagadzirise maitiro avo munyaya dzekodzero dzevanhu, kuremekedzwa kwemitemo yenyika pamwe nekupedza huori.
Zvirango izvi zvichaongororwa zvakare mwedzi uno gore rinouya.
Chikwata cheFrance chapinda mufainari ye 2018 World Cup mushure mekurova Belgium 1-0. .
Chibodzwa chakabva kuna Samuel Umtiti zvikwata zviviri izvi zvichangobva kuzororo yemaranjisi chakapinza France mufainari ye 2018 World Cup iyo iriko neSvondo.
France yave kusangana nechikwata chichakunda pane imwe semi fainari iriko nhasi manheru pakati peCroatia neEngland.
Muteveri weHighlanders, VaSifelani Maphosa vanoti kukunda kwakaita France mumutambo mukuru uyu kunoratidza kuti chikwata ichi chakasimba zvekukwanisa kutora mukombe mukuru uyu.
Muongorori wemutambo wenhabvu, VaFarai Kambamura, vanoti hapana aitarisira kuti France ingasvike mufainari vachiwedzera ivo kuti payave apa yave kunotora mukombe.
Asi kunyange hazvo France yakakunda mumutambo uyu, ivo pachavo vanobvuma kuti izvi hazvina kuuya nyore sezvo Belgium yakarwisa semvumba.
Belgium yacho ingadai yakakundawo mumutambo uyu dai yakashandisa mikana yakawandisa yayakawana asi panzvimbo yekurovera mabara mugedhe, yaida kuita bhora rekufamba naro mumambure.
Aka kanga kave kechipiri munhoroondo yeBelgium kusvika muma semi fainari eWorld Cup.
Asi iyi yave nhorooondo sezvo France yave kutarisira fainari uyezve nekutora World Cup yayo yechipiri mushure mekumboita izvi muna 1998.
Mumutambo uriko na 8pm nhasi, weCroatia ne England, Croatia iri kutarisira kuna Luka Modric kuti ikunde England.
Croatia ine vatambi vanotambira zvikwata zvine mukurumbira zvinoti Barcelona, Real Madrid, Atletico Madrid, Liverpool, Juventus, Inter Milan ne AC Milan.
Ukuwo England iri kutarisira kuna Harry Kane kuti ipinde mufainari neSvondo.
Makakatanwa ari muMDC inotungamirwa naVaNelson Chamisa asvika pakaipa zvichitevera danho rakatorwa nemusi weChitatu neNational Standing Committee yebato iri, rekudzinga nhengo nhatu dzinoti; VaMorgen Komichi, VaDouglas Mwonzora pamwe naVaElias Mudzuri.
Vatatu ava vari kupomerwa mhosva yekutsigira zviri kuitwa nemutungamiri weimwe MDC, Muzvare Thokozani Khupe, avo vakadzi nedare reSupreme Court, ndivo vanofanirwa kufanotungamira bato reMDC zvichitevera kushaya kwakaita mutungamiri waro, VaMorgan Richard Tsvangirai muna Kukadzi 2018.
Studio7 haina kukwanisa kunzwa divi raVaKomichi naVaMudzuri.
Komiti yepamusoro soro yehutungamiri hweMDC yazivisa zvakare kuti nhengo dzose dzeparamende dzebato iri dzinofanira kumbomira kuita basa reparamende senzira yekuratidza kusafara kwebato iri nekudzingwa kwakaitwa dzimwe nhengo ina dzebato pazvigaro zvadzo muparamende.
Vakadzingwa mudare reNational Assembly vanoti; Muzvare Thabitha Khumalo, VaProsper Mutseyami naVaChalton Hwende, ukuwo kudare reSenate kukadzingwa Amai Lilian Timveos.
Vachitaura nevatori venhau pamuzinda webato iri neChina mangwanani, mutevedzeri wasachigaro weMDC, uye vari nhengo yeNational Standing Committee, VaJob Sikhala, vati komiti yavo yakabuda nechisungo chekuti nhengo dzavo dzeparamende dzimbomira kuita basa reparamende sezvo Zanu PF yave kupindira munyaya dzemubato ravo.
Asi vari kuzviiti munyori mukuru muMDC-T zvichitevera mutongo wedare reSupreme Court, VaDouglas Mwonzora, vati zviri kutaurwa izvi ndezvemugotsi matsuro.
VaSikhala vatiwo VaMwonzora, VaMudzuri naVaKomichi vakazvidzinga mubato ravo nekutsigira kwavakaita mutongo weSupreme Court uyo wakati VaNelson Chamisa havana kusarudzwa zviri pamutemo weMDC kuti vatungamiri bato iri, uye Muzvare Khupe ndivo vanofanirwa kubata matomu kudzamara kwaitwa kongiresi yechimbi chimbi.
Mutongo uyu wakatiwo makongiresi maviri akaitwa naMuzvare Khupe kuBulawayo muna 2018, pamwe neyakaitwa naVaChamisa gore iroro zvakare, akange asiri pamutemo nekuti haana kutevedza bumbiro remitemo yebato.
Asi VaMwonzora vati danho rakatorwa neNational Standing Committee iri harina zvarinoreva sezvo komiti iyi isiri pamutemo.
VaMwonzora vati zviri kutaurwa kunzi ivo nevamwe vavo vave kudyidzana neZanu PF hazvina musoro sezvo vachiti ivo vari kutevedzera zvakaturwa nedare uye nezviri mubumbiro rebato ravo.
Munyori anoona nezvemabasa muZanu PF, VaObert Mpofu, vakaudzawo vatori venhau kuti sebato havanei nezviri kuitika muMDC.
Izvi zvakatsinhirwawo nemushandi mukuru anoona nezvekuburitswa kwemashoko muZanu PF, VaTafadzwa Mugwadi.
Imwe nyanzvi munyaya dzezvematongerwo enyika, VaConrad Gweru, vanoti chichanetsa padanho ratorwa neMDC yaVaChamisa ndechekuti nhengo zhinji dzeparamende dzine zvikwereti zvakawanda zvedzimotokari uye vati vazhinji vavo vanorarama nemari inobva kuparamende.
Dzimwe nyanzvi munyaya dzematongerwo enyika dziri kuyambira kuti nyaya iyi inofanirwa kugadziriswa zvine hungwaru mukati nokuti nhengo dzeMDC yaVaChamisa dzikasaenda kuparamende kwemazuva akatarwa nemitemo inobata paramende, dzinodzingwa muparamende zviri pamutemo.
Sangano reProgressive Teachers Union of Zimbabwe, PTUZ, rinoti rakasvitsa gwaro kumapurisa neMuvhuro, richiazivisa nezvehurongwa hwaro hwekufora richienda kuparamende kunosiya gwaro renyunyuto, pamusoro pekukwidzwa zvakanyanya kwemari dzebvunzo dze “Ordinary” ne “Advanced” Level gore rino.
Munyori mukuru wePTUZ, VaRaymond Majongwe, vanoti vakazivisa mapurisa kuti vachafora nemusi wa 27 Kukadzi, senzira yekuti paramende ipindire, sezvo vabereki vakawanda, kusanganisira varairidzi vane vana vachanyora bvunzo idzi, vasingakwanise kubhadhara mari dzabva kudiwa idzi.
Boka rinoona nezvebvunzo, reZimbabwe School Examinations Council, Zimsec, rakazivisa kuti mari dzebvunzo dzeOrdinary Level dzakwira kubva pamadhora gumi nemashanu, kuenda pamadhora zana nemakumi mapfumbamwe pagwaro rimwe chete, kuchitiwo bvunzo dze Advanced Level dzakakwidzwawo kubva pamadhora makumi maviri nematanhatu, kuenda pamadhora mazana matatu nemakumi mashanu nerimwe, pagwaro roga roga.
Studio 7 haina kukwanisa kunzwa kumapurisa kana atambira gwaro rePTUZ iri.
Pasi pemitemo yenyika, vanhu kana masangano anoda kuratidzira anosungirwa kutanga azivisa mapurisa kuitira kuti mapurisa agadzirire kuchengetedza runyarare panguva iyo vanhu vanenge vachiratidzira.
Hurumende nhasi yamisa kushandiswa kwemari dzekune dzimwe nyika pakutenga nekutengeserana uye inoti Zimbabwean dollar unove mubatanidzwa wemaRTGS dollars nemabhondi notes ndiyo mari yave kushandiswa chete munyika.
Izvi zvaziviswa negurukota rezvemari, muzvinafundo Mthuli Ncube muchiviso cheStatutory Instrument 142 of 2019 icho chaburitswa mugwaro rehurumende reGovernment Gazette nhasi.
Muchiziviso ichi, VaNcube vatiwo vaye vane maNostro Foreign Currency Accounts, vacharamba vachiwana mari dzavo iri mari yekunze sezvavagara vachiita.
Vatiwo vaye vanotenga zvinhu kunze vacharambawo vachibhadhara mutero wekupinza zvinhu munyika kana kuti duty vachishandia mari yekunze.
VaNcube vati vatora danho iri mushure mekuona kuti vemabhizimisi vange vave kutara mitengo yavo vachishandisa madhora ekuAmerica inove mari isingawanikwe neveruzhinji.
Vatiwo vaye vane mari dzekunze vanokwanisa kudzichinja mumabhanga kana maBureau de Change.
Mashoko avaNcube atsigirwawo neimwe nyanzvi munyaya dzezvehupfumi uye vaimbova mutungamiri weConfederation of Zimbabwe Industries VaCallisto Jokonya.
Panyaya yekuti zvangoitwa nechimbichimbi, VaJokonya vati hurumende yange isingadi kungwandza vari kupa kuti zvinhu zviite manyama amire nerongo.
Asi nyanzvi munyaya dzehupfumi vachishanda nesangano reLabour Economic Development Research Institute, Doctor Prosper Chitambara, vaudza Studio 7 kuti danho ratorwa nehurumende ratoita kuti vanhu vaite chipatapata kumhanya kumabhanga kunotora mari yekunze yakaita semadhora ekuAmerica nemaRands sezvo vachitya kuti mari idzi dzinogona kuchinjwa kuitwa maRTGS dollars nehurumende.
Doctor Chitambara vati semaonero avo, danho iri richaita kuti vemabhizimisi varambe vachitenga mari yekunze pamukoto sezvo mumabhanga musina mari yekunze yakakwana.
Vanotiwo kushandisa mari yemuno handiko kunoderedza mitengo vachiti vanotarisira kuti mitengo yezvinhu icharamba ichikwira uye zvinhu zvichatanga kushaikwa muzvitoro.
Vanoongorora nyaya dzehupfumi, VaMasimba Kuchera, vaudza Studio 7 kuti kudzora Zimbabwe Dollar kunogona kutokaganisa zvinhu zvakanyanya sezvo vanhu vasina chivimbo nemari yemuno.
Mutungamiriri wesangano revemabhizimisi reConfederation of Zimbabwe Industries, VaHenry Ruzvidzo, vaudza Studio 7 havangataure zvakawanda pamusoro pedanho ratorwa hurumende vachiti vakamirira kunzwa zvikonzero zvaita kuti danho iri ritorwe.
Kunyangwe hazvo zviri kunze kwemutemo kutengesa mari pamusika mutema, vanhu vakawanda nemabhizimisi vari kushandisa musika uye sezvo vachishaya mari iyi mumabhanga uye mutengo wayo wakaderera mumabhanga.
Gore rino rakave gore rekusuwa kwakanyanyisa munyaya dzemitambo kudarika kufara.
Gore rino raive gore remakundano emitambo makuru eOlympic Games ayo akaitirwa kuRio de Janeiro kuBrazil uko Zimbabwe yakatumira vatambi makumi matatu nemumwechete kusanganisa chikwata chenhabvu chevanhukadzi chemaMighty Warriors.
Asi rwendo urwu haruna kufamba zvakanaka mushure mekudzoka kwechikwata ichi chisina kana menduru imwechete uyezve maMighty Warriors akazvamburwa 6-1 neBrazil pamwe ne Canada uyezve 3-1 neAustralia.
Mutihwini ane mukurumbira Kirsty Coventry uyo anokwikwidza mukutuhwina akaendawo nechikwata ichi akati iye ave kuregedza zvekukwikwidza kwemhando yapamusoro soro mushure mekunge atadza kutora menduru kana imwechete.
Mutsigiri wezvemitambo VaElisha Musabayana vanoti zvichatora nguva yakareba kuwana mumwe mutambi akaita saCoventry uyo akatora menduru nomwe apo akakwikwidza kuma Olympic Games a 2004 na 2008.
VaMusabayana vanoti zvakaitwa naCoventry zvinoda kutendwa. Muongorori wezvemitambo VaSamson Maketa vanoti zvakaitwa naCoventry mumakore gumi nemaviri apfuura zvichatopinda mumabhuku enhoroondo kwete ezvemitambo chete asi enyika yese zvekare.
Sezvakangoitikawo kuchikwata cheZimbabwe kumaOlympic Games, zvinhu hazvina kufamba zvakanaka mune mimwe mitambo.
Chikwata chenyika chemutambo wekiriketi chaivewo zvekare munyaya dzekukundikana gore rino mushure mekurohwa nezvikwata zvese zvavakatamba nazvo kusanganisa zvimwe zvisina mukurumbira zvakaita seBangledesh neAfghanistan.
Pamusoro pezvo, India, Sri Lanka, neNew Zealand dzakashanya muZimbabwe dzikadzokera kumba dzichinyemwerera mushure mekukunda nezvibodzwa zvakawandisa.
Mutsigiri wemutambo wekiriketi VaFarai Kambamura vanoti havachatsika kuHarare Sports Club kunoona chikwata ichi kusvikira chasandura matambiro acho.
VeZimbabwe Cricket varikuedza kumisa maroverwo anotyisa arikuitwa maChevrons zvekuti vakapa basa aimbove kaputeni wechikwata ichi Heath Streak kuti ave murairidzi zvichitevera kudzingwa kwaDave Whatmore.
Mumwe muteveri wemutambo uyu VaShingirai Miti vanoti pamwe zvinhu zvingangofamba sezvo vaine chivimbo naStreak asi vachiti ivo murairidzi uyu ane basa guru.
Chimwe chikwata chenyika chemutambo wetenesi chemakundano eDavis Cup hachina kufadza zvekare mushure mekuwira pasi kubva muEuro-Africa Zone Group Two apo vakarohwa neGeorgia mushure mekunge vambotungamira.
Chikwata ichi chichange gore rinouya chiri muEuro-Africa Zone Group Three umo chichange chichitamba nezvikwata zvepasi pasi mumakundano aya.
Asi kwakave nemufaro mukuru mune mimwe mitambo kunyanya mumutambo wenhabvu apo maWarriors akabudirira kuenda kuma 2017 Africa Cup of Nations panguva imwecheteyo maMighty Warriors akakwanisa zvekare kubudirira kuenda kuma 2016 Women’s Africa Cup of Nations.
MaWarriors akapedza ari pamusoro soro mugungano rezvikwata zvina nemapoinzi gumi nerimwechete, matatu pamusoro peMalawi neGuinea idzo dzaitevera nemapoinzi masere.
MaAfrica Cup of Nations arikutanga musi wa 14 Ndira apo Zimbabwe iri mugungano rakaoma pamwechete neAlgeria, Senegal, pamwe neTunisia.
Asi mutsigiri wechikwata chine mbiri cheDynamos VaObert Masvotore vanoti gungano iri rinokwanisa kubudika vachiti ivo ana Senegal nana Algeria mazita chete anokwanisa kuroveka.
Payakaenda kumaAfrica Cup of Nations muna 2004 na 2006, Zimbabwe yakagumira munharaunda yekutanga asi nhengo yeZimbabwe National Soccer Supporters Association VaMordecai Musanhi vane chivimbo naKalisto Pasuwa nevatambi vake zvekuti vanofunga kuti vanodarika zvakamboitwa.
Zvakamira zvakadai. Chikwata cheCaps United ndicho chakatora mukombe weCastle Lager Premier Soccer League, mushure mekupedza chiine mapoinzi maviri pamusoro peFC Platinum.
Izvi zvakauya mushure mekunge veCaps United vakatora makore gumi nerimwechete vachitadza kutora mukombe wakakosha uyu.
Lloyd Chitembwe uyo akatambira chikwata cheCaps United chakatora mukombe uyu muna 1996 ndiye airairidza maGreen Machine.
Chitembwe ndiye akasarudzwa kuve Coach of the Year, mutambi wake Hardlife Zvirekwi akasarudzwa kuve Soccer Star of the Year.
MaGreen Machine achamirira Zimbabwe muCaf Champions League umo vane mutoro mukuru mushure mekunzi vachasangana neTP Mazembe yekuDRC munharaunda yechipiri.
TP Mazembe iyo yakambotora mukombe weCaf Champions League makore maviri akateverana, ndiyo zvekare yakatora mukombe weCaf Confederation Cup muna 2016.
Caps United ichatamba muAfrica pamwechete neNgezi Platinum Stars iyo ichakwikwidza muCaf Confederation Cup mushure mekutora mukombe weChibuku Super Cup.
Asi mutambi akapa Zimbabwe mbiri pasi rose ndiCharles Manyuchi uyo akatora mukombe weWorld Boxing Council wesirivha apo akanorova Dimitry Mikhaylenko weKuRussia mumusha make.
Manyuchi haana kupa Mikhaylenko mukana mushure mekumuzvambaradza mutambo uyu ukamiswa munharaunda yechisere vabati vepembe vaona kuti Mikhaylenko haachakwanisa kuvhika zvibhakera.
Ikozvino, Manyuchi atarisana nebande repamusoro soro regoridhe reWBC iro riri mumaoko aDanny Garcia wekuAmereka.
Kekutanga kwemakore gumi, Manyuchi akarwira muZimbabwe apo akaedzana masimba naJose Augustine Feria wekuColombia uyo waakapunza munharaunda yekutanga.
Tichitarisa mune ramangwana. Gore ra 2017 ririkuratidza kuti richanakidza zvikuru. MaWarriors achange achitamba muma Africa Cup of Nations finals kubva musi wa 14 Ndira kuGabon.
Manyuchi arikutarisira kuzadzikisa maroto ake ekutora mukombe weWBC wegoridhe
Panguva imwecheteyo chikwata chemaChevrons chichange chichiedza kukwira muhurongwa hwepasi rese wemitambo yezuva rimwe kuti vakwanise kuwana mukana wekuenda kuma 2019 World Cup.
Zvasarira kumaWarriors kuti vape Zimbabwe kutanga kwakanaka gore ra 2017.
Vamwe vasingaoni vanorarama nekukumbira mari mumabhazi nemumigwagwa kwaRusape vanoti vari panguva yakaoma sezvo hurumende yakambomisa kufamba kwemabhazi aya senzira yekudzivirira kupararira kwechirwere cheCoronavirus.
Mumwe wevanhu ava, VaTymon Rukuni vekwaRusape, vanoti kubva nemusi weSvondo apo vakapedzisira kupemha mubhazi, ndiwo musi wavakapedzisira kudya rinopisa nevana vavo vatanhatu, sezvo vasingawani kwekupemhera nekuti muguta hamuchina vanhu ukuwo kumabhazi havachadiwiko nekuda kwechirwere che-COVID-19.
"Tine mhuri nine dzinorarama nekupemha asi nekuda kwechirwere cheCoronavirus hapachina kana chichabuda nekuti mumabhazi hakuchina, chikafu hatichina nekuti kumabhazi hatichadiwi kuti tifambe ikoko. Toita seyiwo nhai," vanodaro VaRukuni.
Amai Rejoice Chinembiri vekwaRusape vanoti nekusafamba kwemabhazi panguva ino, hakuna kumwe kwavanotarisira kuwana mari kunze kwekufamba nemabhazi iwaya vachikumbira rubatsiro.
'Tinosipinda mumabhazi tikukumbira, towana tumari totenga tuhupfu tuTsunami nemuriwo todya nevana kumba. Zvino izvezvi mabhazi akamiswa hatina kana pekutangira. Tamboenda kwaMP wedu kuti tibatsirwe tikazoenda kuSocial Welfare asi tangonyorwa mazita hatina kupihwa kana chipunu chehupfu chaicho," Amai Chinembiri vanotsanangura.
VaNhamo Makusha vanoti sevanhu vanorara nechavawana musi iwoyo, hapana zvazvichareva kana vachirambidzwa kupemha munzvimbo dzemuguta kana mumadutavanhu sezviri kuitika panguva ino yeLockdown.
"PaLockdown apa patidhisiadhivhandeja nekuti sevanhu vanotsvaga mumabhazi, nekuti hatina chatinacho, zvichireva kuti takapedzisira kupemha Sunday apo pakaguma kufamba mabhazi acho uye pari zvino hatichabvumirwi kukwira mabhazi acho, takapedzisira kudya musi iwoyo weSunday," vadaro VaMakusha
Mumiriri weMakoni Central mudare reparemende, VaDavid Tekeshe, vanoti vari kuedza nepavanogona napo kuti mhuri dzevasingaoni idzi dziwane rubatsiro asi zviri kutora nguva refu.
"Ndatouya nemuriwo izvezvi kwavari ndichiti pamwe vangabatsirikana sezvo vange vakanzi vanokwanisa kubatsirwa kumapurisa asi hapana chabuda ikoko vakanzi vaende kuWelfare asi vangonyorwa mazita chete pasina chabuda. Vanhu ava vanoti vakapedzisira kupemha Sunday apo vakakwanisa kutenga katsaona kekudya musi wacho. Vanhu ava vari pa desperate havana chekudya vanotoda rubatsiro," vanodaro VaTekeshe.
Dambudziko rakatarisana nevanhu ava idambudziko rakatarisanawo nevanhu vakawanda munyika yose vanga vachipona nekukumbira rubatsiro mumigwagwa nemumabhazi.
Zimbabwe ine vanhu vangangosvika zviuru mazana mashanu vasingaoni, vazhinji vavo vachipona nekukumbira rubatsiro sezvo munyika musina mabasa akawanda nepamusana pekuparara kwaita hupfumi hwenyika.
Zvizvarwa zveAmerica neMuvhuro zvacherechedza zuva rekuremekedza mauto akafa achirwira nyika iyi, reMemorial Day, vakuru vezvehutano vachikukurudzira vanhu kuti vachengetedze mitemo inodzivirira kupararira kwechirwere cheCovid-19, vachiti chirwere ichi hachisati chakwanisa kumiswa kupararira.
Mutungamiri weAmerica VaDonald Trump nemudzimai wavo Amai Melania Trump, mangwanani vashanyira marinda eArlington Cemetary vakanoisa maruwa paguva regamba risingazivikanwe kumarinda anovigwa magamba.
Mutewedzeri wemutungamiri wenyika VaMike Pence nemudzimai wavo, gurukota rezvekudzivirirwa kwenyika VaMark Esper, pamwe nevamwe vakuru vemauto ndevamwe vanga varipowo pachiitiko ichi.
Mushure, VaTrump vazoenda kudunhu reBaltimore muMaryland uko vataura kuvanhu vaungana pamarinda eFort McHenry National Monument and Historic Shrine.
Vachitaura vari kuBaltimore, VaTump vatenda zviuru nezviuru zvemauto zvavati zviri pamberi mukudzivirira nyika yeAmerica kubva kuchirwere che coronavirus.
Ukuwo, vachamirira bato reDemocratic Party, VaJoe Biden, vaendawo kudunhu reDelaware Memorial Bridge Veteran’s Park, uko vaisawo maruva.
Matunhu akasiyanasiyana ane mitambo yakasiyanawo yaakaronga kuita pazuva rekurangarira magamba iri.
Semuenzaniso, mudunhu reCalifornia, ndege dzehondo dzanga dzichitarisirwa kubhururuka dzichipa ruremekedzo kune vari kushanda muboka rezvehutano munguva ino yeCovid-19.
Vakarwa hondo vanotendererawo maguta mazhinji emunyika yose vari pamidhudhudhu vachirangarira vamwe vavo vakafa.
Mamwe makore ose adarika aya veruzhinji vaicherechedza zuva iri vachigocha pamwe nekunwa, asi nekuda kwekuti gore rino kune chirwere cheCovid-19, mhuri zhinji dzanga dzichingozvitandadza dziri mudzimba.
Mumwe wevanhu vatandara semhuri vari pamba pavo ndaVaTakawira Kapikinyu, vanove chizvarwa cheZimbabwe chiri mudunhu reMaryland, avo vanoti vapedzawo zuvao rose vari pamba vachitandarawo nemhuri yavo.
VaKapikinyu vanotiwo vanoshushikana zvikuru vachienzanisa mabatirwo anoitwa magamba emuAmerica nemagamba ekumusha, vachiti hurumende kumusha inonyanyotungamidza nyaya dzezvematongerwo enyika zvekuti magamba anocherechedzwa ndevakarwa vari kumapato eZanu PF neZapu chete.
Sangano rinorwira kodzero dzevatengi, reNational Consumer Rights Association, kana kuti NACORA, riri kukumbira hurumende kuti ione kuti hapana mwana wechikoro anodzorerwa kumba pamusaka pekusabhadhara mari yechikoro panovhurwa zvikoro neChipiri.
Mutauriri weNACORA, Muzvare Lindiwe Pilime, vanoti zvikoro zvese kubva kune zvehurumende, zvemakanzuru, zvemakereke pamwe nezvakazvimirira, zvakakwidza mari dzechikoro asi vashandi vasina kuwedzerwa mihoro yavo.
Muzvare Pilime vanoti izvi zvichakonzera vabereki vakawanda kuti vatadze kubhadharira vana vavo mari dzechikoro.
“NACORA iri kuti mari dzevana vechikoro dzanyanya kukwidziswa zvisingaiti. Vabereki havakwanisi kubhadhara school fees. Zvikoro zvizhinji zvinoti mwana anotungamidza bepa rehumbowo kuti mari yechikoro yakabhadharwa asati apinda muchikoro, saka zvichareva kuti vana vakawanda havasi kupinda mavanodzidzira,” Muzvare Pilime vanodaro.
Mugwaro ravabudisa rapiwa vatori venhau, sangano iri rinoti rine zvinhu zvishanu zvarinoda kuti zviitwe nehurumende, zvinosanganisira kupindira kwehurumende kuti vana vechikoro vasadzingirwa mari yechikoro.
Sangano iri rinotizve rinokumbira kuti hurumende nemasangano ekunze anobatsira, vabatsire vana vezvikoro nezvekudya.
Sangano reNACORA rinoti hurumende inofanira kutarisawo nyaya yezvemari yechikoro uye kuti idzike mitemo yekuchengetedza kodzero dzevana kuti vawane dzidzo yavanofanirwa kuwana.
Boka rinoona nezvemhando dzemoto, reZimbabwe Energy Regulatory Authority, ZERA, rakazivisa zvakare kuti mutengo wemafuta ekufambisa dzimotokari epeturu nedhiziri wakwira zvakare kutanga nhasi.
Peturu yakwira kubva pamadhora mapfumbamwe ane sendi rimwechete kuenda pamadhora mapfumbamwe ane masendi mapfumbamwe parita, kuchitiwo dhiziri raenda pamadhora mapfumbamwe ane masendi makumi maviri nemanomwe, kubva pamadhora mapfumbamwe ane masendi matanhatu parita.
Kukwira uku kunouya mukati mesvondo rimwe chete mafuta aya akwidzwa zvakare mutengo.
ZERA inoti kukwira kwemitengo uku kwakonzerwa nemiripo inobhadharwa pakutakurwa kwemafuta aya kubva paanosiirwa nevanoatengesa, pamwe nemitero inobhadharwa pakupinza mafuta aya munyika pasi peStatutory Instrument 161 of 2019.
Nyanzvi mune zveupfumi vachitungamira sangano reLabour and Economic Development Research Institute of Zimbabwe, Doctor Godfrey Kanyenze, vanoti chinorwadza ndechekuti kukwidzwa kwemitengo yemafuta kasingaperi uku kuri kuitika svodno rega rega asi vashandi mihoro isiri kufamba.
Doctor Kanyenze vanotiwo chimwe chinorwadza ndechekuti kukwira kwemutengo wemafuta edzimotokari kunokwidzawo mitengo yezvinhu zvose, uye mari dzinobhadharwa nevanokwira mabhazi nemichovha.
Vanyori, vana nyanduri, vaimbi pamwe nehama neshamwari dzemushakabvu, VaChenjeral Hove, kubva mativi mana enyika, dzakasangana muHarare nemusi weMugovera manheru dzichipemberera hupenyu hwavo pamwe nemabasa avo munyaya dzekunyora mabhuku nenhetembo.
Paive nemufaro mukuru kuQueensade Sports Club uye mhuri yaVaHove inoti yakafara zvikuru kuti shamwari dzavo pamwe nevamwe vavaishanda navo vakaronga mutambo wakadai uyo vakati wakabudirira zvikuru.
Mudzimai wamuchakabvu, Amai Tekla Hove, vakatsanangura murume wavo semunhu aive nerudo nemhuri nebasa rake uye vanoti vanotenda chose kuti vakadzisisa vana vavo uye vanokwanisa kurarama pasina dambudziko kunyange baba vavo vasisipo
Amai Hove vakati chimwe chinonyanyovafadza rudo rwakaratidzwa neshamwari dzemurume wavo nevamwe vavaishanda navo uye vati izvi zvinoratidza kuti vakasiya vadyara rudo.
Mmwe mwana VaHove, Tanatswa, akaudza Studio7 kuti baba vake munhu aive nerudo uye izvi zvakaratidzwa nekuuya nehuwandu kwakaita vanhu, vanyori, shamwari dzavo, vaimbi nevanhuwo zvavo kumutambo wekupemberera hupenyu hwavo nekuvarangarira.
Mumwe mwana wavo, Tafadzwa, akatiwo mafariro aita vanhu neMugovera ndozvaigara vachiita nebaba vavo uye zvinorwadzo kuti havasisipo.
Mukuru wesangano reZimbabwe Human Rights Association, VaOkay Machisa, avo vakaridzawo mimhanzi pamutambo wekurangarira VaHove, vanoti vakaona zvakakodzero kunge varipowo sezvo VaHove vaive mumwe wevanhu vakavamba sangano rinorwira kodzero dzevanhu reZimRights.
VaMichael Mabwe, avo vanoitawo nhetembo dzekukurudziro kodzero dzevanhu, vanoti vanorangarira VaHove nemabasa avo uye mabasa avo ndivo akaitawo kuti vapinde mumabasa ekusimudzira kodzero dzevanhu.
Munyori wesangao rinomirira vanyori reZimbabwe Writers Association, Memory Chirere, akati mutambo wekurangarira VaHove wakafamba zvakanaka uye zvinoratidza kufamba kwavaiita nevamwe vavo.
Vamwe vanyori, vaimbi nananyanduri vakapinda mumutambo weMugovera vanosanganisira, David Mungoshi, Conte Mhlanga, Shimmer Chinodya, Virginia Phiri, Hope Masike nevamwe.
VaHove vaive nemukurumbira uye vakahwina mibairo yakwanda yekunyora mabhuku. Mibayiro iyi inosanganisira we Noma Aaward for Publishing in Africa. Vakashayikira kuNorway munaChinkunguru uko vange vave kugara muhupoteri.
Asi vakazochengetwa kumusha kwavo kuGokwe.
Gweta rinorwira kodzero dzevanhu VaDoug Coltart nhasi vapomerwa mhosva yekukonzera mhirizhonga zvichitevera musangano wavakaita nemusi weChishanu nanezuro unonzi nemapurisa waida kukonzera kusagadzikana munyika.
Asi VaDoug Coltart, mwana wava David Coltart avo vaive gurukota rezvedzidzo munguva yehurumende yemubatanidzwa vari nhengo yeMDC vari kuramba mhosva yavari kupomerwa iyi.
Gweta raVaColtart, VaDenford Halimani vati vanzi nemapurisa vadzoke kukamba yemapurisa mangwana mangwanani.
Vari kutungamira hurongwa hwekuratidzira kuri kuda kuitwa munyika musi wa31 Chikunguru, VaJacob Ngarivhume, vanoti hurongwa hwavo huri kuenderera mberi zvisinei nemashoko ehurumende ekuti huwandu hwevanhu vabatwa nechirwere cheCovid-19 huri kuramba huchikwira.
Vachitaura nevatori venhau muHarare, VaNgarivhume vati havasi kufara nekutekeshera kwavanoti kwaita huori munyika nokudaro havasi kuzoregedza kuratidzira nekuda kwekukwira kuri kuramba kuchiita huwandu hwevanhu vabatwa neCovid19 vachiti vachatora matanho ekuti vachiratidzira musi uyu vatevedzere zvakatarwa nehurumende kuti vanhu vange vakataramukana kudzivirira kupararira kwechirwere ichi.
VaNgarivhume vati vose vari kuita zvehuori vanofanira kusiya basa uye vati havasi kuzobuda mumigwagwa kudzamara zvavari kuda zvaitika.
VaNgarivhume vati vakazivisa mapurisa nezvehurongwa hwavo hwekuratidzira uhwu.
Asi hatina kukwanisa kutaura nemutauriri wemapurisa, VaPaul Nyathi, kuti tinzwe divi ravo sezvo vati vanga vakabatikana.
Asi mushandi mukuru anoona nezvekuburitswa kwemashoko muZanu PF, VaTafadzwa Mugwadi, vati sebato havasi kuzopeta maoko vachisiya VaNgarivhume nevamwe vavo vachiratidzira musi wa31 Chikunguru.
Asi imwe nyanzvi munyaya dzezvematongerwo enyika, VaClaris Madhuku, avo vanoshanda nesangano rePlatform for Youth Development in Zimbabwe, vati VaNgarivhume nevamwe vavo vane chikonzero chakadzama chekuratidzira.
Kuratidzira kuri Kuda kuitwa neJuly 31st Movement kunouya panguva iyo huwandu hwevanhu vabatwa nechirwere cheCovid19 huri kuita chamurambamhuru uku mutungamiri wenyika, VaEmmerson Mnangagwa, vachiti vachatora matanho matsva zvichitevera kufa kuri kuramba kuchiita vanhu nechirwere ichi.
Pakuratidzirwa kwakaitwa gore rapera, pakafa vanhu vakawanda mushure mekupfurwa nemasoja vamwe vakakuvara uye vamwe vakasungwa.
Gurukota rinoona nezvehutano Doctor Obadiah Moyo vanoti Zimbabwe iyo yave kuongorora vanhu vanodarika mazana mashanu nevatanhatu vakabva kunyika dzine chirwere checorona virus inoti iri kufara nedanho rakatorwa neChina rekumbomisa vanhu kungoenda kana kubva kunyika iyi vachienda kunyika dzakaita seZimbabwe.
Chirwere checorona virus chinofungidzirwa kuti chakatangira mudunhu reWuhan kuChina.
Chirwere ichi chauraya vanhu mazana matatu nemakumi mapfumbamwe kusvika parizvino kunyanya kuChina.
Hapana mushonga wekurapa chirwere ichi icho chinoita kunge chirwere chechikosoro asi vamwe vanachiremba vari kuyedza kushandisa mapiritsi anodzikisa hukasha hweHIV/AIDS nemaARV.
KuChina kune vana vekuZimbabwe vakawandawo vari kuchikoro. VaMoyo vanoti Zimbabwe kuburikidza nemuzinda wayo muBeijing iri kuonawo kuti zvizvarwa zvayo zviri munyika iyi hazvisi munjodzi.
Mutungamiri webato rinopikisa, reMDC, VaNelson Chamisa, vashanyira dzimwe dzenzvimbo dzakavirwa nedambudziko redutumupengu Cyclone Idai kuChimanimani neChipinge kuti vazvionere vega kuparadzwa kwakaitwa nzvimbo idzi nemvura iyi.
VaChamisa vanoti vatorawo mukana uyu kubata maoko kumhuri dzakarasikirwa nehama neshamwari mutsaona iyi.
Vanoti nekuda kwekuparara kwemigwagwa, vakundikana kusvika kune dzimwe nzvimbo, asi vakwanisa kushanyira Wengezi, Nyanyadzi pamwe nekuendawo kuchipatara vachiona nzvimbo dzakachengeterwa mitumbi yevafi.
Asi vari kuchema nedambudziko rekushaikwa kwemagetsi pachipatara ichi, izvo vanoti zvave kuita kuti mitumbi yevafi itange kuipa.
VaChamisa vanotiwo sebato vabatsirawo nekugovera zvekudya pamwechete nezvekupfeka nemagumbeze kumhuri dzakakanganiswa nedambudziko iri, uye vatendawo vose vari munyika nevari kunze kwenyika vari kubatsira nezvakasiyanasiyana.
Asi vari kukurudzirawo veruzhinji kuti varambe vachibatsira nenzira dzakasiyanasiyana dzavari kuita.
Dynamos yatenga vatambi vatsva senzira yekuti chikwata ichi chisimbe kudarika zvachiri.
Dembare iri kudzoka munhandare neSvondo iine vatambi vatsva apo ichatamba neZPC Kariba sekutaura kwaita gwaro rabva kune vanoronga mitambo muPremier Soccer League, VaElisha Mandireva.
Mutungamiri weDembare, VaSolomon Sanyamandwe, vanoti vateveri veDynamos vanofanira kugadziririra kuona Dynamos yakasimba uyezve yakasiyana zvikuru neyaivepo munharaunda yekutanga iyo yaitatarika zvinotyisa.
VaSanyamandwe vanoti Dembare yakatenga vatambi vatsva vakati wandei kusanganisira Kingstone Nkhata kubva kuSupersport yekuSouth Africa uyo vanotarisira kuti achapedza dambudziko ravanaro rezvibodzwa.
VaSanyamandwe vanoti Nkhata akanyorerana chibvumirano chemwedzi mitanhatu neDembare vachizoona kuti vanokwanisa here kuwedzera nguva yacho.
Nkhata ane nhoroondo yakasimba mumutambo wenhabvu mushure mekutambira Kaiser Chiefs, Free State Stars, Black Leopards neSupersport United muSouth Africa pamwe neBuymore neCaps United mu Zimbabwe.
Nkhata akatambira Zimbabwe kanokwana kagumi akanwisa zvibodzwa zvitatu.
Pamusoro paNkhata, VaSanyamandwe vanoti Dynamos yakatenga zvekare Brett Amidu kubva kuFC Platinum vachiwedzera ivo kuti zviri mumaoko emurairidzi wavo, Lloyd Mutasa, kushandisa kana kuregedza Denver Mukamba uyo akadzoka kubva kuCaps United.
Mukamba ane nhoroondo yemisikanzwa.
Asi Mutasa anoti hapana mutambi ane nzvimbo muchikwata ichi.
Dynamos yaifanira kuve yakadzoka munhandare svondo rapera ichisangana neHighlanders asi mutambo uyu wakamiswa nePSL..
Pari zvino, Dembare iri pachinhanho chegumi nenhatu, mapoinzi mashanu kubva pachikwata chakatarisana nekubuda muPSL cheNichrut icho chine mapoinzi gumi nemanomwe.
Mutasa anoseka avo vari kuti chikwata chake chingangobuda mumakwikwi aya.
Pari zvino, chikwata cheFC Platinum ndicho chiri kutungamira makundano ePSL nemapoinzi makumi mana nemapfumbamwe, mapoinzi maviri pamusoro peNgezi Platinum Stars.
Mutungamiri weMDC, VaNelson Chamisa, vashanyira musha weGlen View muHarare uko kwapfunya chisero chirwere chekorera.
VaChamisa vakurudzira hurumende kuti itore matanho nekukasika kuitira kuti veruzhinji vasarambe vachirasikirwa nehupenyu.
VaChamisa vati vari kushushikana zvikuru nekufa kuri kuramba kuchiita vanhu mushure mekubatwa nechirwere chekorera icho chinonzi chaurauya vanhu makumi maviri neumwechete muHarare chete.
Vati haisisiri nguva yekuti vanhu vabatwe nezvirwere zvakaita sekorera netyphoid izvo zvinonzi nevehutano zviri kubata vanhu vakawanda muguta kunyanya mumisha yeGlen View, Budiriro pamwe neGlen Norah. Vakurudzirawo masangano ekunze akaita seUnited Nations kuti abatsire Zimbabwe mukurwisana nekorera.
Mukuru anoona nezvehutano munharunda yeHarare mukanzuru yeguta iri, VaGeorge Mutawa, vaudza Studio7 kuti veruzhinji vanofanira kuvirisa mvura yekunwa vasati vainwa uye kugara vakashambidzika pose pavari.
Mukuru anoona nezvekutakurwa kwemarara mukanzuru yeHarare, Amai Patricia Mukudu, vakurudzira kuti veruzhinji vasarasire marara pose pose uye vasachengete marara mudzimba.
Amai Mukudu vatiwo chimwe chiri kukonzera kupararira kwechirwere chekorera ichi ndechekuti vanhu vanorarama nekutengesa vari kutengesera hove munzvimbo dzisina kushambidzika izvo zvave kuita kuti vanenge vadya hove idzi vabatirewo chirwere chekorera.
Mumwe mukoti pachipatara cheGlen View Polyclinic, Muzvare Chido Mbizi, vati vanhu vazhinji vari kurapwa pachipatara chavo vari kupihwa mishonga kunyange hazvo vamwe vevanhu ava vasiri kubvumwa nemishonga.
Vakurudzira vanhu vanenge varwara kuti vamhanyire kuchipatara mekukasika kuti vasarasikirwe nehupenyu.
Zvichakadai, mumwe mugari wemuGlen View, VaAlec Muzekenyi, vati chirwere chekorera chicharamba chakapfunya chisero munzvimbo iyi sezvo kanzuru isiri kugadzirisa pombi dzinotakura tsvina kana kuti masuweji paine nguva.
VaMuzekenyi vati havachaziva zvekuita sezvo vachiti imba yavo pamwe nedzimwe dzakavakomberedza dzakajenga masuweji.
Mumwe mugari wemuGlen View makare, Amai Letwin Nyamayaro, avo vane vana vaviri vanodzidza pane chimwe chikoro chiri muGlen View makare, vari kukurudzira hurumende kuti ivhare zvikoro zvese munzvimbo yavanogara vachiti vave kutyira kuti vana vakawanda vachafa mushure mekutapurirana chirwere chekorera pamwe netyphoid.
Meya weguta reHarare, VaHerbert Gomba, vati veruzhinji vanofanirwa kunwa mvura yemupombi kwete kunwa mvura yemumigodhi vachiti mvura yekanzuru yakachena.
Meya weChitungwiza, VaGift Tichaona Tsverere, vaudza vatori venhau kuti mudhorobha mavo chirwere chekorera chapindawo uye vari kufungidzira kuti vanhu gumi nevaviri vari kurwara nechirwere ichi asi vaviri chete ndivo vari kunyatsozivikanwa kuti vane chirwere ichi.
Mukuru wesangano revagari vemuChitungwiza reChitungwiza and Manyame Residents Association, VaMarvelous Khumalo, vanoti dambudziko remvura mudhorobha ravo ndiro ringave riri kukonzera chirwere chekorera ichi. VaKhumalo vari kukurudzirawo kuti vanorarama nekutengesa, vatengesere munzvimbo dzine zvimbuzi uye zvine mvura.
Chirwere chekorera chakambouraya vanhu vanodarika zviuru zvina munyika makore mashoma apfuura uye bazi rezvehutano riri kukurudzira vanhu kuti vachengetedze hutsanana pose pavari kuitira kuti chirwere ichi chisarambe chichipararira.
Mutongi wedare repamusoro muMasvingo, Justice Nevile Wamambo, nhasi vati mutevedzeri wa sachigaro weMDC, VaJob Sikhala, vabudiswe mutirongo votongwa vachibva kumba mushure meku bhadhariswa mari ye chibatiso inoita zviuru mashanu zve madhora ema RTGS.
VaWamambo varamba chikumbiro chemuhuchusi, Amai Chiedza Muhwandavaka chekuti VaSikhala vabhadhare mari inosvika zviuru makumi mashanu emadhora emaRTGS.
Amai Muhwandavaka vange vatizve VaShikala vasabvumidzwe kutaura pamisangano yezvematongerwe enyika kusvika nyaya yavo yapedzwa kutongwa.
Asi mutongi wedare abvumirana ne gweta raVaSiikhala, VaAleck Muchadehama avo vati mari yange ichidiwa nehurumende yakawandisa uye VaSikhala vane kodzero dzavo dzekuita basa rezve matongerwe enyika nekudaro kutongwa kawavo hakunga vatadzisi kuita basa iri.
VaMuchadehama vati pamusoro pekubhadhra mari yechibatiso kudare redzimhsova kuBikita, VaSikhala, vanzizve vagare pamba pavo ku St Marys’, Chitungwiza uye vaende kukamba yemapurisa eko kamwechete pavhiki
Munyori mukuru webato reMDC, VaCharlton Hwende, avo vange vari padare pamwe chete ne chaunga che vatsgiri vebato ravo vati vanotambira nemufaro kuti mumwe wavo apuhwa mukana wekutongwa achibva kumba.
Izvi zvatsinhirwa nasachigaro webato re MDC muMasvingo, VaJames Gumbi, vati VaSikhala vari kushungurdzwa nenyaya isina basa ne hurumende irikutadza kuita basa rayo.
Mushure mekupuhwa kwaVaSikhala mukana wekubhadhara mari yechibatiso, vatsigiri ve MDC vange vauya kuzovatsigira vabva vatanga kuimba vari panze pedare vachipembera.
Izvi hazvina kufadza mapurisa anga akawanda padare apa ayo ayedza kuvanyararidza asi vakudikana.
VaSikhala vari kupomerwa mhosva yekuda kupidigura hurumende, apo musi wa 6 Chikunguru, vanonzi vakati vachabvisa mutungamiriri wenyika VaEmerson Mnangagwa, panyanga gore ra2023 resarudzo risati rasvika.
VaSikhala vanotarisirwa kudzoka kudare reBikita, musi wa 24 Mwedzi uno. Vakawanikwa vane mhosva vanogona kutongerwa kugara mujeri kwemakore makumi maviri.
Sangano rinomiririra vashandi, reZimbabwe Congress of trade unions, ZCTU, rinoti ririkuronga nemadzisahwira aro kuratidzira kunotyisa munyika yose senzira yekuratidza hurumende zvinyunyuto zvaro.
ZCTU inoti vanhu vacharamwa mabasa senzira yekuudza hurumende kuti igadzirise zvichemo zvevashandi pamwe nezviri kuomera veruzhinji munyika.
Munyori mukuru weZCTU, VaJaphet Moyo, vaudza Studio 7 kuti hurongwa uhu hwave pedyo uye ZCTU ichataura mazuva achaitwa hurongwa hwavo kana vachinge vapedza hurukuro dzavari kuita nemamwe masangano ane zvichemo zvakafanana nezvavo.
“Taida kuratidzira sevashandi; hatina kubudirira kuita zvataitarisira kuita asi hurongwa ihoho hauna kumira ipapo pakasungwa vatungamiriri nenhengo dzesangano redu,” VaMoyo vaudza Studio 7. “Inyaya irikugadzirwa ikozvino. Hatisati tave nezuva rekuti tirikupinda rini mumigwagwa asi pane hurongwa hwakadaro hwuri kuitwa neZCTU.”
Muna Gumiguru, ZCTU yakaratidzira vatungamiriri vayo vazhinji vakasungwa.
VaMoyo vanoti zvavaida pakuratidzira uku hazvina kuwanikwa asi vari kuronga kumwe kuratidzira kukuru kunyange hazvo vamwe vatungamiriri vesangano ravo vachine nyaya dzisati dzatongwa kubva pakuratidzira kwavakaita muna Gumiguru.
Nyanzvi munyaya dzeHIV/AIDS dzinoti kuti Zimbabwe ibudirire mukupedza HIV/AIDS munyika, vechidiki vanofanirwa kupinda muzvirongwa zvekurwisa dambudziko iri pamwe nekudzidziswa kuzvichengetedza kana vachiita zvepabonde.
Mukuedza kurwisa HIV/AIDS mune vechidiki, hurumende yakabatana nemasangano akazvimirira mukuparura chirongwa chekudzidzisa vechidiki nezvedambudziko reHIV/AIDS, kuzvichengetedza panyaya dzepabonde pamwe nekukurudzira vechidiki vane HIV kuramba vachimwa mishonga yavanenge vanzi nana chiremba vanwe nguva dzose.
Imwe nyanzvi munyaya dzeHIV/AIDS, VaTrevor Chirimambowa, avo vanoshanda nesangano rinonzi Million Memory Project vanoti chirongwa che Ready Plus chakakosha zvikuru sezvo donzvo racho riri rekubatsira vechidiki kuti vachengetedze hutano hwavo kunyanya munyaya dzepabonde.
Amai Martha Maodzeke vanoshanda nesangano rinoshanda nevechidiki vane HIV/AIDS, reAfricaid /Zvandiri.
Amai Maodzeke vanoti vechidiki vanofanirwa kupinzwa muzvirongwa zvekurwisa kupedza chirwere chemukondombera, uye vachitungamira zvirongwa izvi.
Mukuru weRegional Psychosocial Support Initiatives, rimwe remasangano achange achitungamira chirongwa che Ready Plus, Amai Sibusisiwe Marunda, vanotiwo vachange vachikurudzira vabereki kuti vataure nyaya dzepabonde nevana vavo kuitira kuti vavachenjedze munyaya dzezve chirwere ichi.
Mumwe wevechidiki anoti anoda kudzidziswa pamwe nekukurudzirwa kuti varwise HIV/AIDS, Muzvare Samantha Moyo, anotiwo vechidiki vazhinji havana kusununguka kutaura nyaya dzepabonde kana dzeHIV/AIDS.
Mumwe wechidiki watakataura naye, Passion Mvenge, akakurudzira vechidiki kuti vasamhanyire kuita zvebonde.
Mvenge anotiwo kune avo vanokundikana kuzvibata, vanofanirwa kuzvidzivirira nguva dzose dzavanoita zvepabonde.
Mutevedzeri wegurukota rezveutano, VaAldrin Musiiwa, vanoti mushure mekuona kuti vechidiki vakawanda ndivo vari kubatwa neHIV, hurumende yave kuita zvirongwa zvekurwisa HIV/AIDS zvinotungamirwa nevechidiki.
Ongororo yakaitwa muna 2015 inoratidza kuti dambudziko reHIV/AIDS riri kuvhiringawo zvakanyanya vechidiki.
Zimbabwe, sedzimwe nyika pasi rose, inoti iri kurwisa kupedza dambudziko reHIV/AIDS panosvika gore ra2030.
Sachigaro veZimbabwe Nurses Association, Muzvare Stembinkosi Ngoni, vanoti vanamukoti varatidzira pachipatara che Parirenyatwa mushure mekunge mari dzavanotambira dzaderedzwa vasina kuziviswa kuti seyi izvi zvaitwa.
Muzvare Ngoni vanoti mutungamiri wesangano ravo aenda kunosangana ne sangano re Health Services Board asi hapana zvakati tsvikiti zvabuda mumusangano uyu.
Vanoti nhengo dzavo dzichasangana zvakare neChina kuitira kuti vazeye kuti voita seyi kuti zvichemo zvavo zvinzwikwe.  Studio7 haina kukwanisa kunzwa divi reHealth Services Board panyaya iyi sezvo nharembozha dzasachigaro webhodi iri, Dr Palinus Sikosana, dzanga dzisingadairwe.
Bato rinotungamirwa naDoctor Thokozani Khupe reMDC-T radoma Muzvinafundo Lovemore Madhuku kuti vave gweta ravo panyaya yavari kunetsana neMDC inotungamirwa naVaNelson Chamisa yehutungamiri hwebato reMDC.
VaMadhuku vati chavari kuda kutanga kuita ihurukuro nechikwata chaVaChamisa.
Dare repamusoro rakatara svondo rapera kuti VaChamisa havana kusarudzwa zviri pamutemo asi magweta avo anoti VaChamisa vanokwanisa kupikisa mutongo uyu mudare repamusoro soro reSupreme Court.
Sezvo tichitema tisina divi ratinorerekera, tabatawo mutauriri weMDC VaJacob Mafume avo vati zviri kuitwa naMuzvare Khupe nevamwe vavo kupedzera hoko padehwe retsindi. Vati havasi kuzopedza nguva vachitaura nechikwata chaAmai Khupe ichi.
Vanhukadzi vanorarama nehutachiwana hweHIV vanoti vanoda kuti hurumende ivarapewo pachena chirwere chegomarara repachibereko sezvo vazhinji vavo vasina mabasa uye vamwe vatove shirikadzi.
Mumwe wemadzimai anorwira kodzero dzemadzimai anorarama neHIV, Amai Joana Kasirori, vanoti madzimai ane makore makumi mashanu nekudarika, vari kubatwa nechirwere chegomarara repachibereko iro rinodura kuti rirapwe, nokudaro hurumende inofanirwa kubatsira madzimai aya.
Amai Kasirirori vanoti mudzimai wemutungamiri wenyika, Amai Auxillia Mnangagwa, vanofanirwa kupindira padambudziko iri sezvo madzimai akawanda ari kusangana nedambudziko rechirwere ichi, vachibva kumaruwa uko kwavanochengeta mhuri dzakakura.
Mumwe mukadzi ane gomarara repachibereko, Amai Martha Chibwana vekuBindura, vanoti mishonga yokurapa gomarara rechibereko iri kunetsa kuwana nokuti inotengwa nemari yekunze, iyo veruzhinji vasingakwanise kuwana.
Amai Chibwana vanoti kuongororwa kwehutano hwemunhukadzi akura kunonetsa nokuti vazhinji vakura zvokuti havachakwanisa kuzvishandira nenyaya yokurwara.
Mumwe mudzimai, Amai Monica Musarurwa vekuGweru, vanotiwo vanosangana nedambudziko rekuti pavanenge vachirapwa, michina inofa, izvo zviri kuita kuti vagare vasina kugadzikana.
Mumwe wevanorwira kodzero dzemadzimai anorarama neHIV/AIDS, Amai Tendai Westerhof, avo vakavamba sangano idzva reZimbabwe Women Living With HIV Forum, iro rinopa mukana wekuungana kwemadzimai anorarama neHIV achikurukura nhunha dzavo, vanoti vari kufara kuti kwava nesangano rakadai kekutanga muZimbabwe.
Sangano reZimbabwe Women Living With HIV Forum rakaita musangano mukuru muHarare svondo rapera pamahofisi eNational AIDS Council apo madzimai anosvika makumi mana akaungana achikurukura matambudziko avari kusangana nawo muhupenyu hwavo.
Nyanzvi munyaya dzezvechirwere chegomarara, Amai Anne Nyakabau, vanoti mukadzi ane gomarara anofanirwa kurapwa nenguva yakatarwa kuitira kuti mudzi wechirwere ichi uparadzwe zvachose.
Amai Nyakabau vanoti kumbomiswa kurapwa nenzira yeRadiotherapy kunoita kuti chirwere ichi chidzoke zvine hukasha chobva chavhiringidza hutano hwemurwere.
Studio7 haina kukwanisa kunzwa kudivi rehurumende kuti ichaita seyi padambudziko riri kutaurwa nemadzimai ane chirwere chegomarara repachibereko.
Gurukota rezvehutano, VaObediah Moyo, vakaudza Studio7 kuti itaure nemunyori webazi rezvehutano, uyo tisina kukwanisa kubata.
Ongororo yakaitwa nesangano reAvert inoratidza kuti madzimai anodarika mazana masere ezviuru ari kurarama neHIV muZimbabwe uye gomarara repachibereko ndiro riri pamberi kuuraya vanhukadzi kudarika mamwe magomarara endudzi dzose pasi rose.
Sangano reZimbabwe Association of Doctors for Human Rights riri kukurudzira veruzhinji kuti vakoshese kuwongororwa chirwere chegomarara, apo Zimbabwe nepasi rose vari kurangarira chirwere ichi pazuva reWorld Cancer Day..
Munyori musangano iri, Dr. Evans Masitara, vanoti magomarara ari kunyanya kunetsa veruzhinji munyika anosanganisira gomarara remuromo wechibereko nerezamu kumadzimai, kwotiwo gomarara resikarudzi kuvanhurume.
Dr. Masitara vanoti vanhu vanofanira kukoshesa kudya zvikafu zvechinyakare sezvo izvi zvichibatsira kudzivirira zvimwe zvirwere.
Sangano reZimbabwe Association of Doctors for Human Rights riri kukurudzira veruzhinji kuti vakoshese kuwongororwa chirwere chegomarara, apo Zimbabwe nepasi rose vari kurangarira chirwere ichi pazuva reWorld Cancer Day.
Vanoti zvikafu zvavakudyiwa mazuva ano hazvina hutano hwakanaka sezvo zvakawanda shuga nezvimwewo.
"Chakakosha kuwongororwa kuti chirwere chitange kurapwa chisati chakomba uye kukoshesa kudya chikafu chinovaka muviri," Dr. Masitara vaudza Studio7.
Vechidiki vaviri veMDC, vanoti VaMakomborero Haruzivishe naVaAllan Moyo, avo vanga vari muhusungwa kubva svondo rapera pavakasungwa vachinzi vakapinda mukuratidzira kusina mvumo, vapiwa mukana wekubhadhara mari yechibatiso kuitira kutongwa vachibva kudzimba dzavo.
Vaviri ava vakatanga kupinda mudare neMugovera asi vakanzi vadzoke zvakare mudare neMuvhuro mushure mekunge vachuchisi vapikisa kuti vasapiwa mukana wekubhadhara mari yechibatiso vachiti vanogona kupara zvakare mhaka dzavari kupomerwa kana kukundikana kuzodzoka kudare.
Gweta ravo, VaObey Shava veZimbabwe Lawyers for Human Rights, vanoti vaviri ava vabhadhariswa mari inoita chiuru chemadhora emari yemunyika pamunhu, uye vanzi vasavhiringidza vafakazi, vagare pakero dzavapa kudare, pamwe nekuzviratidza kumapurisa kaviri pasvondo.
VaShava vanoti VaHaruzivishe naVaMoyo, avo vari kuramba mhosva iyi, vanzi vagodzoka kudare musi wa 09 Kurume, unove mwedzi unoya.
VaHaruzivishe naVaMoyo vakasungwa pamwechete nevamwe vechidiki makumi matatu nevana vachipomerwa mhosva yekupinda mukuratidzira kwakarongwa nevechidiki veMDC neChitatu chapfuura, asi vamwe makumi makumi maviri nevaviri vakazoregwa vachienda vasina mhosva dzavakapomerwa.
VaShava vanoti semagweta anorwira kodzero dzevanhu, vari kushushikana zvikuru nehuwandu hwevanhu vari kusungwa zvisina shumo, vavanoti vari kutyorerwa kodzero dzavo nehurumende.
Sangano rinorwira kodzero dzevanhu, reHuman Rights Watch, (HRW), rinoti harisi kuzozorora kusvika murwiri wekodzero dzevanhu akapambwa akatsakatika, VaItai Dzamara, vawanikwa.
VaDzamara vakapambwa masikati machena nevanhu vanofungidzirwa kuti vasori vehurumende makore mashanu apfuura apo vaigerwa musoro wavo mumusha Glen View, uye kusvika pari zvino, havasi kuzikanwa kwavari.
Mukuru weHRW kuchamhembe kweAfrica, VaDewa Mavhinga, vaudza Studio7 kuti sangano ravo riri pakati pekuita tsvagiridzo yekuti ndezvipi zvingaitwa kuitira kuti kodzero dzevanhu dzisimudzirwe muZimbabwe.
VaMavhinga vanoti sangano ravo richange richiita misangano yepamusoro nesangano reZimbabwe Human Rights Commission, makurukota ehurumende, kusanganisira gurukota rezvemitemo, VaZiyambi Ziyambi, vachitaura pamusoro pekutsakatika kwaVaDzamara.
VaMavhinga vanotiwo vari kutarisira kusanganavo nemutungamiriri wenyika, VaEmmerson Mnangagwa.
Vana Chiremba nezvimwe zvizvarwa zveZimbabwe vari kurumbidza mabasa evaimbove gurukota rezveutano, Dr Timothy Stamps, avo vakashaya neSvondo.
Imwe nhengo ye Zimbabwe Association of Doctor’s for Human Rights, Dr Nicholas Wazadza, vati nyika yarasikirwa zvikuru nenyanzvi munyaya dzezveutano.
VaWazadza vanoti vanorangarira VaStamps nekuvaka pamwe nekugadzirisa zvipatara zvehurumende.
VaWazadza vatiwo kunyange hazvo VaStamps vanga vave pamudyandigere, vanga vachiri kushanda mukusimudzira bazi rezveutano.
Vanotungamirira sangano reZimbabwe Hospital Doctor’s Association, Dr Edgar Munatsi, vanotiwo Dr Stamps vakasimudzirawo zvipatara zvakawanda zvekumamisha.
Meya weguta reHarare, VaBernard Manyenyeni, vanotiwo guta reHarare rinorangarira Dr Stamps nemabasa avakabata muguta iri. VaManyenyeni vanoti Dr Stamps munhu anga akazvipira mubasa rezvekusimudzira hutano
VaStamps, avo vakamboita mukuru webazi rezvehutano mukanzuru yeHarare ichanzi Salisbury munguva yeRhodesia, vakaitwa gurukota rezveutano kubva mugore ra1986 kusvika mugore ra2002.
Vashaya vaine makore makumi masere nerimwe.
Vaimbove Chief Executive veZIFA, Muzvare Henrietta Rushwaya, vanonzi vasungwa nemapurisa neChina masikati vachipomerwa mhosva yekuita zvehuori pakutengeswa kwemitambo yenhabvu pavaienda nechikwata chenyika kunyika dzeku Asia.Izvi zvinonzi zvakaitika kubva muna 2007 kusvika muna 2009. Muzvare Rushwaya vanonzi vayiendesa chikwata che Zimbabwe Warriors kumitambo yaibhejerwa kunyika dzeku Asia sezvinoitwa mabhiza. Muzvare Rushwaya vanonzi vaiita izvi, zvekuenda nechikwata chenyika, vasina kupihwa mvumo neZIFA kanawo neSports and Recreation Commission.Vane ruzivo nezviri kuitika vanoti Muzvare Rushwaya vakachengetedzwa nemapurisa pa Avondale Police Station muHarare.Vakuru vakuru muZIFA havasi kuda kutaura zvizhinji pamusoro pekusungwa kwaMuzvare Rushwaya, avo vakadzingwa musangano renhabvu iri gore rapera mushure mekupomerwa mhosva dzekubhejesa mitambo yema Warriors.ZIFA pachayo inoti vatambi makumi masere vakawanikwa vaine chekuita nekutengeswa kwemitambo iyi, havasi kuzomirira nyika.Murume wekuSingapore aitungamira kubhejwa kwemitambo iyi, Wilson Raj Perumal, ari mujeri kuFinaland mushure mekuwanikwa aine mhosva yekutengesa mitambo munyika iyi.
Mutongi wedare ramejasitiriti, VaIsheunesu Matova, vatura mutongo wekuti hurumende iferefete kutochwa kunonzi kwakaitwa vamwe vatungamiri vesangano revadzidzisi vekumaruwa reAmalgamated Rural Teachers Union of Zimbabwe, ARTUZ, apo vaive muhusungwa gore rapera.
Nhengo dzeARTUZ dzinoti munyori mukuru wesangano iri, VaRobson Chere, sachigaro weARTUZ kuMashonaland West, VaMunyaradzi Ndawana, gweta reARTUZ, VaDouglas Coltart naMuzvare Jessica Drury vanove nhengo yeARTUZ, vakasungwa muna Kubvumbi gore rapera vachidzidza zviri mune rimwe bhuku rinonzi “Pedagogy of the Oppressed”.
Gweta revasungwa ava, Amai Beatrice Mtetwa, vaudza dare kuti vasungwa ava vakatochwa vari muhusungwa nevari kufungidzirwa kuti vasori.
Asi gweta rehurumende panyaya iyi, Amai Patience Chimasuru, vaudza dare kuti hapana humbowo hwekuti vasungwa ava vakatochwa zvabva zvapa mutongi wedare kuti ature mutongo wekuti hurumende iferefete nyaya iyi uye kuti idzoke nezvainenge yawana kudare musi uchatanga kutongwa nyaya musi wa6 Kubvumbi.
Zvataurwa naAmai Mtetwa zvatsinhirwa naVaChere.
VaNdawana vaudza Studio 7 kuti bhuku ravaidzidza nezvaro harina chekuita nemhirizhonga.
Hurumende inoti nhengo dzeARTUZ idzi dzaida kuzoita zvemhirizhonga kana dzadzidza nezvebhuku iri pa workshop yadzaiita pane imwe mumusha weGreystone Park.
Gweta revasungwa raudza dare kuti mapurisa akapinda pamba apa asina mapepa aivapa mvumo yekuita izvi ndokusunga vasungwa ava avo vavanoti vakazotochwa nevasori vari muhusungwa panzvimbo isiri kuzivikanwa kuti ndeipi vasati vazoendeswa kumapurisa pakamba yeHarare Central.
Hurumende yeAmerica, kuburikidza nebazi rayo reTreasury Department, yatemera zvirango mumwe muzvinabhizimisi ane mukurumbira munyika, Va Kuda Tagwirei pamwe nekambani yavo yeSakunda Holdings.
Mumashoko kuvatori venhau, America yati VaTagwirei vanoita zvinofungidzirwa kuti ndezvehuori vachiita mari kuburikidza nekushandawo nemutungamiri wenyika, VaEmmerson Mnangagwa.
VaTagwirei chipangamazano chaVaMnangangwa.
Asi America yabvisa pazvirango muchakabvu John Bredenkamp avo vaidyidzanao naVaMnangagwa.
Hatina kukwanisa kubata VaTagwirei kuti tinzwe divi ravo kanawo gurukota rezvekudyidzana nedzimwe nyika, VaSibusiso Moyo, sezvo vange vasiri kudaira nharembozha dzavo.
Muzinda weAmerica muZimbabwe wati zvirango zvinotemerwa vanotyora kodzero dzevanhu nekuita huori.
America iri kuenderera mberi ichitemera zvirango vanhu nemakambani emuZimbabwe kunyange hazvo hurumende yaVaMnangagwa iri kupedza mari ichibhadhara makambani emuAmerica matatu ayo ari kuzama kuti zvirango izvi zvibviswe.
Vakuru vebato reZanu-PF vari kupomerawo America mhosva yekupesvedzera vanhu muZimbabwe kuti vapandukire hurumende.
Gweta rinorwira kodzero dzevanhu uye vari mukuru weHuman Rights Watch kuchamhembe kweAfrica, VaDewa Mavhinga vanoti havasi kushamiswa nenyaya yekutemerwa zvirango kwaitwa VaTagwirei sezvo vagara vachipomerwa mhosva dzehuori dzisiri kuongororwa munyika.
Zvirango zvatakanga kutemerwa vatungamiri vehurumende yeZimbabwe muna 2003 nevaive mutungamiri weAmerica, VaGeorge Bush, zvikawedzerwa makore nevaive mutungamiri wenyika iyi zvekare, VaBarack Obama pamwe naVaDonald Trump vari kutungamira pari zvino.
Munyori anoona nezvemitemo muMDC inotungamirwa naVa Nelson Chamisa, Va Innocent Gonese, vanoti havasi kufara nehurongwa hwehurumende hwekuvandudza bumbiro remitemo yenyika.
Mashoko aVaGonese anouyawo mushure memusangano wakaitwa neChishanu nemutungamiri wenyika, VaEmmerson Mnangagwa, nevamwe vavo mugungano rePolitical Actors Dialogue.
Sachigaro wekomiti yezvemitemo muPolitical Actors Dialogue, Professor Lovemore Madhuku, vakaudzawo VaMnangagwa kuti nhengo dzekomiti yavo hadzisi kufara nehurongwa hwehurumende hwe Constitutional Amendment Bill Number 2.
Studio7 haina kukwanisa kunzwa divi remutauriri waVaMnangagwa, VaGeorge Charamba, sezvo nhare mbozha yavo, yanga ichinetsa kubata.
VaGonese vanoti bato ravo rakagara pasi rikabuda nechisungo chekuti harisi kuzotsigira zviri kurongwa kuitwa nehurumende yeZanu PF sezvo zvichitorera vanhu masimba achiendeswa kumunhu mumwe chete anova mutungamiri wenyika.
Hurumende neChitatu yakazivisa kuti ine hurongwa hwekuvhura zvitoro mumakamba emauto zvinenge zviine mitengo iri pasi kuitira kuti mauto asanetseke kuwana zvaanoda pazuva nezuva, zvakaita sehupfu nezvimwe zviri kunetsa kuwana munyika.
Veruzhinji vanonzi vachange vachiwanawo zvinhu izvi muzvitoro zviri kunzi nehurumende ma Silo Shops, izvo zvinonzi zvinenge zviine mitengo iri pasi zvakare.
Pamusoro pekuvhura zvitoro zvemauto izvi, izvo zvinonzi ma garrison shops muChirungu, hurumende yakazivisawo kuti ine hurongwa hwekuti inge ichiumba homwe yemari ichange ichipindwa nevashandi vehurumende vanoda zvavo, yeMutual Savings Fund.
Hurumende inoti iyo ichaisa zana remamiriyoni emadhora muhomwe iyi, vashandi vachiisawo zvikamu zviviri nezviga zvishanu kubva muzana zvemihoro yavo, kana kuti 2.5%.
Homwe iyi inonzi inozobatsira vashandi vanenge vapinda ava kuburikidza nekuvakweretesa mari yavanozobhadhara yabereka nezvikamu zvishoma. shoma kana zvichienzaniswa nevamwe vanokweretesa mari kana vanoita zvechimbadzo.
Asi hurongwa hwehurumende huviri uhwu hwakoka mhepo yakaipa kubva kumasangano evashandi pamwe nevanhuwo zvavo vari kuti hurumende haifanirwe kungotora mari kubva kuvashandi ichiita madiro aJojina.
Mumwe wevari kushora izvi ibato rinopikisa reMDC, iro rinoti hazvisati zvamboitwa munhoroondo yenyika zvekuti mushandirwi anoti vamwe vashandi vabatsire nemari yekupa mumwe mushandi.
Munyori anoona zvevashandi nemabasa muMDC, VaGideon Shoko, vanoti hurumende haifanirwe kupindira munyaya dzekuumbwa kwehomwe dzemari nevashandi.
Vanoti hurumende inofanirwa kugara pasi nemasangano evashandi akaita seApex Council, kwete kuda kupinza maoko ayo muhomwe dzevashandi, avo gara vachitambira mari shoma nechakare.
Panyaya yekuti kuchave nezvitoro zvemauto, VaShoko vanoti iyi inzira yekuda kupatsanura vashandi kuti vasawirirane.
Asi nhengo yeZanu PF vari munyori anoona nezvedzidzo mudunhu reHarare, VaGilbert Muponda, vanoti vanhu vari kushoropodza hurongwa uhwu havana kunzwisisa zvakakwana nezvahwo.
VaMuponda vanoti hapana chakaipa kuti hurumende ibatsire vashandi vayo, uye chinofanirwa kunzwisiswa nevanhu ndechekuti vashandi vanopinda muchirongwa chehomwe yemari ndevanenge vachida zvavo.
Panyaya yezvitoro zvemauto, VaMuponda vanoti hapana chitsva apa nekuti hurumende yakagara ichibatsira mauto nekuapa chikafu nepekugara.
Mutungamiri weMDC, VaNelson Chamisa, vakurudzira mutungamiri wenyika VaEmmerson Mnangagwa kuti vasazvitutumadze vachiramba kuita nhaurirano navo vachiti ruzhinji rweZimbabwe rwasvika panguva yakaoma kubudikidza negakava riripo pakati pavo vari vaviri.
Vachitaura nevatori venhau pamuzinda webato ravo nhasi, VaChamisa vati kutenderera kwavakaita nenyika yose mumavhiki maviri apfuura kwakaburitsa pachena kuti veruzhinji vari kunonga svosve nemuromo kuburikidza nekusamira zvakanaka kwehupfumi pamwe nenzara yakatarisana nenyika.
Kunyangwe hazvo gavhuna webhanga guru renyika VaJohn Mangudya vakati nyika icharamba ichishandisa mabond notes, VaChamisa vati zvatove nani kuti nyika idzokere pakushandisa madhora ekuAmerica.
VaChamisa vakurudzira VaMnangagwa kuti vasazvitutumadze zvinhu zvisina kumira zvakanaka munyika asi kuti vabvume kuita nhaurirano navo senzira yekupedza matambudziko akatarisana nenyika.
Zvataurwa naVaChamisa zvatsinhirwa nemutungamiri webato reLabour Economists African Democrats, Muzvare Linda Masarira, vati VaMnangagwa naVaChamisa vanofanira kutsvaga nzira dzekuti vagadzirisane nyika iwane kufambira mberi.
Mutauriri weZanu PF, VaSimon Khaya Moyo vaudza Studio 7 kuti kana VaChamisa vachida zvenhaurirano vanofanira kuuya kuPolad yakaparurwa naVaMnangagwa kare kuti itungamire nhaurirano dzemapato ose. Mashoko aya anotsinhirawo nemunyori munyaya dzezvemutemo muZanu-PF VaMunyaradzi Paul Mangwana. Asi VaChamisa vanoti zvePOLAD kutungana kwembudzi.
Panyaya yekuratidzira VaMoyo vati MDC yakasununguka kuratidzira asi inofanira kuita izvi murunyararo uye zviri pamutemo.
Imwe nhengo yeZanu PF, VaBright Matonga avo vakambove mutevedzeri wegurukota rezvekuburitswa kwemashoko, vati hapasisina mukana wekuti VaMnangagwa naVaChamisa vagare pasi vari vaviri.
VaChamisa, avo vakati gore rino richave gore rekuratidzira zvakasimba, vati hurongwa hwavo uhwu hwave pachinhanho chepamusoro vachiti ruzhinji rweZimbabwe harwungakwanise kumirira sarudzo dzemuna 2023 izvo zvinhu zvakamira manyama amire nerongo munyika.
Asi VaMatonga vati havaone veruzhinji vachibvuma kupinda mumigwagwa vachiti hapana gakava riripo uye vacharatidzira vanogona kukuvarira mahara.
Pakaratidzirwa neveruzhinji muna 2018 pakakuvara vanhu vakawanda, vamwe vakasungwa uye vamwe vakapfurwa nevarikufungidzirwa kuti masoja.
Komisheni yakaongorora mhirizhonga iyi yakakurudzira kuti hurumende iferefete masoja anonzi akauraya vanhu asi hapana chati chaitwa parizvino.
NeMuvhuro sangano reEuropean Union rakakurudzirawo kuti paitwe nhaurirano dzisingasiye vamwe vanhu panze uye kuti vari muchiuto vanonzi vakakonzeresa mhirizhonga vaferefetwe vagomiswa pamberi pematare.
Muimbi, nyanduri uye munyori wemabhuku Chirikure Chirikure uyo akashanda kwenguva yakareba namuchakabvu Oliver Tuku Mtukudzi anoti paakazova vange vave kunyora nganonyorwa yehupenhyu hwake.
Tuku akashaya nemusi weChitatu masvondo maviri adarika achibva aitwa muimbi wekutanga kupihwa ruremekedzo rwegamba renyika.
Asi hama dzake dzakati chaive chido chake kuti avigwe kumusha kwake kuMadziva, Mashonaland Central Province.
Chirikure anoti ane hurongwa hwekupedzisa basa ravainge voita rekunyora bhuku iri kunyangwe zvave kunetsa kupedzisa Tuku ashaya.
Mumwe aimboshana naTuku, Shephered Mutamba akambonyora rimwe bhuku rinonzi Tuku Backstage iro muimbi uyu akashora zvikuru achiti rainge richingomuzvibisa zita rake chete.
Vaimbove meya veguta re New York, VaMichael Bloomberg, vanonzi vari kugadzirira kupindavo mumakwikwi eDomocratic Party kuti vapiwe mukana wekukwikwidzira kuve mutungamiriri wenyika gore rinouya.
VaBloomberg ne nhumwa dzavo vanonzi varikugadzirira kuendesa mapepa ekupinda musarudzo mudunhu reAlabama iro rinoti vanoda kukwikwidza vanofanirwa kuunza mapepa avo musi weChishanu usati wasvika.
Nemusi weChina, VaBloomberg ne zvipangamazano zvavo, vakataura parunhare nevamwe vakuru mubato reDemoctratic Party vachivaudza kuti vari kufunga zvekukwikwidza zvekare.
Muna 2016, vakambogadzirira kukwikwidza vakazorega, zvinova zvavakaita zvekare pakutanga pegore rino.
Muzvinafundo Elliot Masocha, ve Devry University ku Ohio, vanoti VaBloomberg vanogona kusangana nezvipingamupini zvizhinji zvinosanganisa hupfumi hwavo uye nemabatiro avakaita vanhu vasiri vechichena mazuva avakange vari meya weguta re New York.
“Vanhu muAmerica vari kunetseka nemutungamiriri uripo, VaDonald Trump, vachiti havana tsitsi nevarombo uye neavo vari kutambura nekuti ivo mupfumi asingazivi nhamo,” Muzvinafundo Masocha vakaudza Studio 7.
Vakati, “VaBloomberg vakapfuma kupinda VaTrump naizvozvo vanhu vanogona kutya kusarudza umwezve mupfumi. Uyezve imwe nyaya inogona kuvanetsa ndeye kuraira mapurisa avo vachiri meya weNew York kuti vamise nekusecha vanhu vanofungidzirwa kuti pane mhosva yavapara, izvo zvakapedzisira zvave kuitwa kuvanhu vatema chete nevamwe vasiri vechichena.”
Kana VaBloomberg vakakwikwidza, vaJoe Biden ndivo vangapinda pakaoma sezvo kuchinzi vanhu vanotsigira vaBiden ndivo vangazoda kutsigira VaBloomberg.
Nyazvi munyaya dzezvehutano dzinoti kuoma kuri kuita zvinhu munyika nenyaya yehupfumi hwenyika hwaenda kumawere kwave kupawo kuti vakawanda vanyanye kufunga zvinozoguma zvopa kuti vaome mutezo.
Vakuru vanoti mudzimu wakupa ronda wati nhudzi dzikudye, iyi ndiyo nhamo yoonekwa nevana veZimbabwe vakawanda nekuda kwenzara yapfunya chisero munyika, Vanhu vakawanda havana mabasa zvopa kuti ndangariro dzigare dziri kure vachizoguma varwara,
Mashoko aya anotsinhirwa nemukuru wesangano Community Working Group on Health VaItai Rusike rinova sangano rakazvimirira rinokurudzira hutano hwakanaka kuzvizvarwa zveZimbabwe. VaRusike vanoti pane ongororo iri kuratidza kuti chirwere chekuoma mutezo chavekukomba nenyaya yehurombo.
“Nekuda kwekuoma kwezvehupfumi mumakore angada kuita makumi maviri adarika tiri kuona kuti ruzhinji rwava kutambura nezvirwere zvataive tisina. Zvirwere zvekufunganya, anenge achifunga kuti nhasi tichadyei, mari yechikoro ndichaiwanepi akapedza chikoro basa anoriwanepi munhu otooma mutezo", vanodaro VaRusike.
vanoendererawo mberi vachiti, "Nyika yedu haisikunyatsokwanisa kubatsira vanhu vakadaro. Yarasikirwa navanachiremba navanamukoti vakawanda uye muzvipatara hamuna zvekushandisa zvakakwana.Vanhu varikuramba vachirasikirwa nepfuma yavo vamwe vototengesa mombe kuti vabhadhare kune vanobatsira. Vamwe vakutofamba nzendo dzakareba kuenda kune dzimwe nyika nekuti zveutano zvadzikira kuno. Dai hurumende yagadzirisa nyaya yezvehupfumi kuti vanhu vasanyanyekufunganya.”
Mumwe akawirwa nedambudziko rekuoma mutezo ndiAmai Lydia Takawira. Amai Takawira vanoti varikurarama hupenyu hunorwadza zvikuru mushure mekuoma mutezo huye vanoti nekuda kwenhamo yavari kuona havafungidziri kuti vachavanehutano hwakanaka nekuda kwepfungwa dzinovawandira mumusoro
“Ndakaoma mutezo kupera kwegore. Zvinhu zvandiomera zvakanyanya nekuti ndinoda mari ingatosvika kuzana ramadhora kaviri svondo roga roga. Mari iyi irikundinetsa kuiwana saka dzimwe nguva ndinoguma ndorega kuenda kunotasanurwa mitezo nekutoona kuti handingasiye mumba musina chokudyaMurume nemhuri yangu zvatovaomerawo zvakanyanya. Ndichirikuda rubatsiro nguva dzose."
Vanhu vanooma mitezo vanoda nyanzvi mukutasanudza mutezo huye vanachiremba ava kana vasiri pazvipatara zvehurumende vanodhuura zvakanyanya. Kutasamudzwa kamwe chete kunoda madhora aripakati pe makumi manomwe nezana ramadhora huye zvozoenderana kuti watora nguva yakadi kusvika wazogona kushandisa mitezo woga.”
Dr Andrew Mataruse ndeumwe wevanachiremba vanoshanda nevarwere vekuoma mutezo. VaMataruse vanoti zvichienzaniswa nakare, chirwere chekuoma mutezo ichi chatekeshera.
“Dambudziko rekuoma kwemitezo idambudziko rinokonzereswa kana tsinga dzisingakwanise kuendesa ropa kuuropi. BP ndiyo inonyanyo konzera dambudziko rekuoma kwemitezo. Kune zvimwewo zvirwere zvakadai sesugar neHIV zvavewo kukonzeresawo stroke. Tichitarisa kunana 1990 tinoona kuti dambudziko rakura zvakanyanya parizvino. Patsvakurudzo dzatakaita tinoona kuti ririkutosvika kunana 4 percent pakakura tichienzanisa nedzimwe nyika kana kare."
Dr Mataruse vanotiwo, "Pane maguta vanhu vanotanga kudyawo mari dzichiwanda zvichikonzera zvirwere zvakaita sana obesity. Totarisawo kuti kushayiwawo zvekare kunowanzawo chirwere nekuti mari yekunoongororwa inenge ichishayikwa.”
Sangano reCenters for Disease Control remuAmerica riinewo muzinda muZimbabwe rinoti vanhu kuti vadzivirire kubatwa nechirwere ichi vanofanira kudya zvinhu zvinovaka hutano sezvaidyiwa makare, vanofanirawo kusaita muviri wakakurisa uye vachiitawo zvekugwinyisa muviri kana kuti exercise. Vanhu vanosungirwawo kumira kusvuta fodya nekunwa doro.
Ko munhu anoziva sei kuti ave kuoma mutezo? Vana chiremba vanoti munhu anotanga kupera simba uye kunzwa chiveve kumeso, pagumbo, ruoko zvikuru kudivi rimwe chete remuviri.
Munhu anogonaw kutanga kusaziva zviri kuitika, kutadza kutaura, kana kunzwa, kutadza kuona zvakanaka, kutadza kufamba, kunzwa dzungu, kutemwa nemusoro zvakanyanya kana kufenda. Munhu anogona kufa nechirwere ichi akanonoka kuonekwa navanachiremba.
Nhepfenyuro yeStudio 7 haina kukwanisa kubata sangano restroke Association for Zimbabwe kuti tinzwe nezve huwandu hwevanhu varikuoma mitezo.
Mutori wenhau ane mukurumbira, Hopewell Chin’ono, pamwe nemutungamiri weTransform Zimbabwe, VaJacob Ngarivhume, vacharamba vakavharirwa mutirongo kusvika nemusi weMuvhuro zvichitevera kukukundikana kwaita dare repamusoro kunzwa chikumbiro chavo chekuti vapihwe mukana wekubvisa mari yechibatiso.
Rimwe gweta raChin’ono, VaGift Mtisi, vati nyaya iyi ichaenderera mberi neMuvhuro.
VaNgarivhume naChin’ono vari kuramba mhosva yavari kupomerwa.
Kunyange hazvo vaviri ava vachange vari mutirongo mangwana, mamwe masangano anorwira kodzero dzevanhu anoti kuratidzira uku kuchaenderera mberi sezvo vanhu vasiri kufara nehuori huri kuitika munyika.
Sangano revashandi munyika, reZimbabwe Congress of Trade Unions raburitsa mashoko pa Twitter yaro kuti rinotsigira munhu wese anoratidzira kusafara kwake nehuori huri kuitika munyika, kupambwa kwevanhu, kutadza kutongwa kwenyika pamwe nekumbunyikidzwa kwekodzero dzevanhu.
Zvichakadai, mapurisa nemasoja emuHarare aswera achidzosera veruzhinji kudzimba vanga vachida kupinda mudhorobha.
Mumwe wevadzoswa vachida kupinda mudhorobha ndiVaKennias Rukovo avo vati vanogara mumusha weBudiriro.
Mapurisa nemasoja anga achidzosera chero munhu kusanganisira vane tsamba dzekufambisa dzanga dzichitambirwa mazuva ose, kusanganisira mutori wenhau, Thomas Madhuku.
Kudzorwa kwasera kuchiitwa veruzhinji vanga vachida kupinda mudhorobha nemapurisa nemasoja kwashorwa neMDC Alliance.
Mutevedzeri wemutauriri webato iri, VaClifford Hlatshwayo, vati izvi zvinoburitsa pachena kuti hurumende yaVaEmmerson Mnangagwa yave kutya vanhu.
MDC Alliance inoti haisiriyo yakashevedzera kuratidzira kwamangwana uye mutevedzeri wemutungamiri webato iri, Va Tendai Biti, vakaudza vatori venhau nezuro kuti kunyange hazvo vasiri ivo vakaronga kuratidzira kwamangwana, ivo sebato vanotsigira zvose zvine chekuita nekuti veruzhinji vawane raramo yakanaka.
Mutauriri wemapurisa, VaPaul Nyathi, vaburitsa mashoko vachikurudzira veruzhinji kuti vatevedzere zvinenge zvataurwa nemapurisa avati ari kuchengetedza runyararo munyika.
VaNyathi vati hapana kuratidzira kwakabvumidzwa nemapurisa nokudaro vose vacharatidzira vachazozvidemba kana vakasateerera.
Vati havasi kubvumidza vanhu kuti vatyore mirawu yeCovid-19 Regulations vachiti zvinogona kuisa hutano hweveruzhinji panjodzi.
Gwaro raVaNyathi iri rinotiwo mapurisa achasunga vese vachawanikwa vachiita zvemhirizhonga rikakurudzira veruzhinji kuti vamhangarire vose vachawanikwa vachikurudzira zvemhirizhonga kana kuratidzira kusiri pamutemo.
Mune imwewo nyaya, MDC Alliance inoti yaendesa kumatare ichida kusungisa vakafanobata chigaro chemutauriri weZanu PF, VaPatrick Chinamasa, zvichitevera mashoko avakaburitsa ekukurudzira vanhu kuti vaite mhirizhonga.
Vamwe vari kusungiswa mushandi mukuru anoona nezvekuburitswa kwemashoko muZanu PF, VaTafadzwa Mugwadi neimwe nhengo huru yeZanu PF, VaDouglas Mahiya.
Mapepa ekusungisa VaChinamasa asvitswa mudare naVaAgency Gumbo vachitsigirwa nemutauriri weMDC Alliance, Muzvare Fadzai Mahere.
Studio7 haina kukwanisa kunzwa kana vakuru veZanu PF ava vatambidzwa mapepa aya zviri pamutemo.
Chirongwa cherimwe sangano rinoshanda rakazvimirira rega chekukurudzira vanhu kuti vasaitire tsvina pose pose asi kuti vavake zvimbuzi pamisha yavo, uye kuchera migodhi yekuti vagari vawane mvura yekunwa yakachena chiri kubatsira kusimudzira hutsanana pamwe nekugara zvakanaka kwevagari vemumindamirefu iri muBubi District mudunhu reMatabeleland North.
Chinhu chinoonekwa sechinonyadzisa zvikuru uye chisingawanzoitwa paruzhinji kuti vanhu vataure nezvenyaya yepavanoitira tsvina.
Asi nekuda kuti vanhu vanzwisise kuipa kwakaita kuitira tsvina pose pose, vesangano reHelpAge Zimbabwe vakatombosendeka nyadzi idzi parutivi kuti vanyatsodzidzisa vanhu vakagariswa patsva muBubi District nezvenyaya iyi.
Vanoona nezvekufambiswa kwemabasa musangano reHelpAge Zimbabwe vanoti sangano ravo rakatanga kushanda muBubi mugore ra2013 richiita zvirongwa zvekukurudzira hutsanana pamwe nekubatsira kuti vagari vawane mvura yekunwa yakachena.
“Vagari vemuBubi vakaunganidzwa ndokubva vadzidziswa pamusoro pekukosha kwakaita kuti vashandise zvimbuzi; kana vadzidziswa kudaro zvinobatsira kuchinja mafungiro avo kuti mumwe nemumwe wavo anzwe chinomutuma kuti azvivakire chimbuzi pamba pake.
“Programme iyi yange isingauyi nemari asi kana munhu adzidziswa kushata kwakaita kuitira tsvina pose pose anobva anzwa kuda kugadzirisa nyaya iyi. vamwe vati kurei vaya nevamwe vanotambudzika ndivo vataibatsira nekuvapa cement vobatsirwa nevanhu vemunharaunda kuti vavake zvimbuzi pamisha yavo.
"Muchirongwa chechirongwa chechipiri cheHygiene Promotion tange tichivaka zvimbuzi muzvikoro uye takavaka zvimbuzi zvakati wandei pasi pechirongwa ichi.”
Kusvika pari zvino veHelpAge Zimbabwe vanoti vakwanisa kubatsira vanhu vakwegura nevanotambura kuvaka zvimbuzi zviuru zviviri pamisha yavo uyewo kudzidzisa vanhu vanosvika zviuru zvinomwe nezvekukosha kwekuve nezvimbuzi pamisha.
Vakakwanisawo kuvaka zvimbuzi zvinosvika makumi matanhatu muzvikoro zvakasiyana-siyana muBubi.
Amai Lucy Nyathi vemuWard 23 ndemumwe wevanhu vakakwanisa kuvaka chimbuzi pamusha pavo mushure mekurudziro yeveHelpAge. Amai Nyathi vakaudza Studio 7 kuti kuve nezvimbuzi kwakakosha zvikuru sezvo kuchidzivirira kuti vanhu vasabatwa nezvirwere zvemanyoka zvinokonzerwa nenyaya yekusave nehutsanana.
Bubi District ine maWard makumi maviri nematatu. MaWard gumi nemana ndiwo ane mindamirefu yakagariswa vanhu patsva uye nzvimbo yaimbove mapurazi evaChena .
VaTapiwa Zivovoyi vanove District Adminstrator weBubi vanoti rimwe rematambudziko makuru emunzvimbo iyi kushaya mvura vachitiwo mvura yepasi inonetsawo kuwana sezvo munzvimbo umu musinganaye mvura yakawanda.
“Tine vanhu vanofamba makilometre manomwe kana masere kuti vawane mvura.
“Kunyange zvedu takawana zvibhorani makumi matatu pasi pechirongwa cheRural WASH programme, hazvikwani…tichiri kuda zvimwe zvakawanda.
“Rimwe dambudziko ratinaro nderekuti nzvimbo yacho yatiri kuti ubate mvura kana wachera chibhorani unenge wadzika nemugodhi kusvika kana mametre zana, sezvakafanana nemuWard 10, Ward 22 neWard 23 muno matiri. Ndiro dambudziko ratinaro guru rekushaikwa kwemvura.” Amai Nyathi vanodaro.
VaFaifi vanotsigirawo dambudziko rekushaikwa kwemvura mumindamirefu yemuBubi vachiti ndicho chimwe chechikonzero chakaita kuti sangano reHelpAge Zimbabwe riwone zvakakosha kushanda munzvimbo iyi.
Pasi pechirongwa chekubatsira vanhu kuti vawane mvura yakachena sangano iri rakagadzirisa zvibhorani zana nemakumi mashanu uyewo rikacheresa zvibhorani makumi matatu.
Munguva pfupi yapfuura sangano iri rakapedza kuisa pombi netangi remvura izvo zvichaita kuti vanhu vemuWard 23 vawane mvura. Chirongwa ichi chakaitwa nemari inosvika zviuru gumi nezvitanhatu zvemadhora
Ambuya Kattie Shoko ndemumwe wevanhu vari mumisha makumi mashanu nemashanu iri muWard 23 vachakwanisa kuwana mvura kubva panzvimbo iyi.
Ambuya Shoko, avo vakatanga kugara muBubi mugore ra2007, vanonyatsoziva nezvedambudziko rekushaikwa kwemvura munzvimbo iyi uye vanoti kuwana mvura pedyo kuchavabatsira zvikuru.
VaBhekizulu Sibanda ndivo sachigaro wekomiti inoona nezvekushanda zvakanaka kwepombi netangi zvakaiswa muward mavo.
VaSibanda vakaudza Studio 7 kuti vagari vakaona zvakakosha kuti vakwanise kugadzira pombi kana zvimwe zvinenge zvafa vasingatarisire kuramba vachibatsirwa nevesangano reHelpAge Zimbabwe.
Komiti yaVaSibanda iyi inoona kuti vanhu vaita mudeme mudeme vachibvisa dhora pamhuri yega yega uye mari iyi inochengetwa yozobatsira kana paine chinenge chichida kugadziriswa.
“VeHelpAge vakatidzidzisa kuti tochengetedza sei patakaisirwa mvura yedu pamwe nemidziyo yacho.
“Vakati zvakakosha kuti kunyange ivo vasisipo isusu vagari tikwanise kuramba tichiwana mvura yakachena pasazove nedambudziko rekuti togona kushya mvura nekuda kwekuti pompi yafa.
“Saka takaita komiti ine bumbiro remitemo uye takabvumirana kuti mhuri imwe neimwe ichabvisa dhora pamwedzi wega wega kuitira kuti tikwanise kubhara zvose zvingave zvinodiwa, angave magetsi kana kutenga zvimwe zvinhu zvinodiwa kana pombi ichinge yafa; takaita izvi kuti tisazove nedambudziko rekugara nguva yareba tisina mvura.” VaSibanda vanodaro.
Vanhu vakawanda munyika vakagariswa patsva vakatarisana nematambudziko ekuwana zvinhu zvakakosha semvura yekumwa yakachena, zvipatara pamwe nezvikoro.
VaSibanda nevamwe vagari vemuWard 23 vanoti chirongwa chekudzidziswa nezvehutsanana pamwe nekubatsirwa kuwana mvura yakachena kuri kubatsira kusimudzira hupenyu hwevanhu vemuBubi.
Vateveri venhabvu vanoti vava kuisa tarisiro yavo kumaYoung Warriors nemaMighty Warriors sezvo nzira yemaWarriors yasvika mukuguma kuCosafa.
Maroto anga achiita veruzhinji muZimbabwe asvika kumagumo mushure mekunge chikwata che Zimbabwe Warriors chadamburwa 4-1 neNamibia mumakundano eCosafa Senior Challenge.
Zimbabwe yatanga mitambo iyi nekurova Mauritius 2-0 neSeychelles 1-0.
Mumwe anga ane tarisiro kuchikwata ichi ndaVa Edwin Chawasarira avo vaifunga kuti mukombe wave munzira kuuya kuZimbabwe.
Asi mubati wepagedhe wemaWarriors, George Chigova, aive amboyambira kuti vasadherere maBrace Warriors sezvo aive aunza vatambi vane mukurumbira kusanganisira vanotambira zvikwata zvemuAbsa Premiership muSouth Afroca.
Asi iyi yave nhoroondo sezvo vatsigiri venhabvu vave kutarisira mitambo niriko mukupera kwesvondo rino.
MaYoung Warriors ari kusangana neSwaziland mumakwikwi e2015 Africa Youth Championships muRufaro Stadium panguva imwecheteyo maMighty Warriors ari kuZambia uko vari kutamba nemaChipolopolo Queens mumutambo we2016 Olympic Games.
Murairidzi wemaYoung Warriors, Kalisto Pasuwa, anoti vari kutarisira kukunda kunyange hazvo gadziriro yavo yanga isina kumira zvakanaka.
Mumwe mutsigiri wechikwata ichi, VaSavios Dhaka, vanoti vane chivimbo nechikwata chaPasuwa zvekuti vari kuona mukombe wemu Africa uchiuya muZimbabwe.
Zvamira zvakadai, mitambo yeCastle Lager Premier Soccer League iri kuenderera mberi chikwata chiri pamusoro soro cheChicken Inn chakananga kuHwange.
Mimwe mitambo yakamira seizvi:
Chapungu FC Vs Flame Lily FC (Ascot Stadium)
ZPC Kariba FC Vs FC Platinum (Nyamhunga Stadium)
Buffaloes FC Vs Harare City FC (Sakubva Stadium)
Highlanders FC vs Whawha FC (Barbourfields Stadium)
Triangle United FC Vs How Mine FC (Gibbo Stadium.)
Dongo Sawmill FC Vs Caps United FC (Vengere Stadium)
Dynamos iri kutamba neTsholotsho Pirates neMuvhuro sezvo nhandare yeRufaro Stadium iri kushandiswa nemaYoung Warriors.
Mufundisi Gilbert Mzenzi Mabasa, vePentecostal Assemblies of Zimbabwe, vanoti vhangeri rehupfumi, kana kuti ‘Prosperity Gospel’, harisi shoko raJesu Kristu asi revanhu vanoshandisa zita raJesu kutora mari dzevanhu.
Mufundisi Mabasa vaudza Studio 7 kuti, “Vhangeri rehupfumi rakafanana nemunhu akapfeka ‘hwigi’; hazvirevi kuti ukaisa bvudzi rekutenga mumusoro mako bvudzi iroro nderako.”
Makambani akawanda ange achitarisirwa kutanga basa neMuvhuro mushure mekuvheneka vashandi vavo kuti havana chirwere checoronavirus here uye kuona kuti vashandi vanenge vasiri pedyo nepedyo pavanenge vachishanda.
Asi nyaya yekushaikwa kwezvekuvheneka vanhu chirwere ichi kana kuti matest kits inenge iri kudzosera basa kumashure.
Hurumende yakatara nzvimbo dzine chitsama kuti dzivhenekwe vashandi hutachiona uhu asi munyori mukuru mubazi rezvehutano Dr Agnes Mahomva vanoti kuti zvikurumidze, makambani anofanira kutenga zvekuvheneka vashandi kana kuti matest kits oga.
Asi mutungamiri weEmployers Confederation of Zimbabwe Doctor Israel Murefu vaudza Studio 7 kuti zviri kukurudzirwa nehurumende zvdekuti vabhadhare mari yekuvheneka vashandi vose zvakaomera makambani nekuti vari kuvheneka vashandi ava vari kuda mari iri pakati pemadhora makumi maviri nemashanu nezana remadhora ekuAmerica.
Vati makambani mazhinji ayo ange akavharwa ari kutotatarikawo kuwana mari kana yekutobhadhara vashandi yacho.
Sangano rinoongorora mafambisirwo anoitwa sarudzo munyika, reZimbabwe Election Support Network, ZESN, rinoti ratumira vaongori varo munzvimbo dzanga dzichitirwa sarudzo muGlen View South muHarare, neMangwe kuMasvingo, uye sarudzo dzekutsvaga kanzura weMasvingo Rural District – Ward 1.
Sangano iri rinoti ratumira vaongorori makumi maviri nevanomwe kuGlen View South vange vachiona mafambiro ange achiita sarudzo panzvimbo yega yega yange ichivhoterwa, uye zvikwata zviviri zvange zvichifamba zvichiona zviri kuitika munzvimbo dzanga dzichivhoterwa.
ZESN inotiwo kuMangwe yatumira vaongorori gumi nevashanu vange vari panzvimbo yange ichivhoterwa, uye chikwata chimwe chete change chichifamba chichipinda munzvimbo dzanga dzichivhoterwa.
Mukuru anoona nezvekufambiswa kwezvirongwa muZESN, Amai Ellen Dingani, vanoti vari kufara kuti Zimbabwe Electoral Commission yanga yakaisa panze penzvimbo dzekuvhotera magwaro emazita evanhu vanofanirwa kuvhota.
Amai Dingani vanoti izvi zvaita kuti vanhu vakwanise kuziva kuti vanovhotera kupi.
Asi Amai Dingani vanoti vashushikana nehuwandu hwevanhu vanga vachibatsirwa kuvhota pa St Francis Secondary School kuMangwe nepaGlen View 6 Primary.
Amai Dingani vanoti vanhu makumi mana nevaviri vabatsirwa kuvhota kuMangwe, uye vanhu makumi masere nevatatu, vabatsirwawo kuvhota paGlen View 6 Primary School.
Amai Dingani vanoti vanozviziva kuti vanhu vane kodzero dzekutsvaga munhu anovabatsira kuvhota kana vasingakwanisi kuvhota vega.
Asi vanoti vamirira kunzwa kubva kuZimbabwe Electoral Commission kuti ichapa tsanangudzo yakadii padambudziko rekubatsira vanhu vasingakwanisi kuvhota vega.
Sarudzo yemuGlen View South yaitwa zvichitevera kushaya kwemumiriri wenzvimbo iyi muparamende, Amai Vimbai Tsvangirai Java.
MDC inotungamirwa naVaNelson Chamisa iri kumiririrwa naVaVincent Tsvangirai, mwanakomana wamuchakabvu akavamba bato iri, VaMorgan Tsvangirai, ukuwo Zanu PF ichimirirwa naVaOffard Machuwe.
Chikwata cheFC Platinum chabuda mumakwikwi eCaf Champions League mushure mekurohwa pamusha.
Chikwata cheZimbabwe ichi chatadza kukanda zvibodzwa zvina pasina mudzorero izvo changa chichida kurova Premeiro De Agosto yekuAngola nazvo kuitira kuti chienderere mberi nemakundano aya.
Panzvimbo yekukunda, Kugona Kunenge Kudada yatorohwa 2-1 izvo zvaita kuti ibude mumakundano aya nezvibozwa 5-1 mumitambo miviri.
Aka kave kechipiri FC Platinum ichigumira pamitambo yekutanga mumakundano emuAfrica mushure mekubuda munharaunda yekutanga muna 2015 apo vakakwikwidza muCaf Confederation Cup.
FC Platinum yakaunganidza vatambi vakawandisa kusanganisira vaviri kubva kuCameroon neZambia asi izvi hazvina kuuya neshanduko kubva apo vatambotamba nezvimwe zvikwata zvemuAfrica.
Chikwata chemuZimbabwe ichi chaitarisira kusvika kana kudarika mu mini league stage umo makasvikwa neCaps United gore rapera asi izvi zvakona n'anga murapwa achada.
Iko zvino, FC Platium yave kuisa simba rayo rese kumakundano eCastle Lager Premier Soccer League ayo ari kutanga musi wa 10 Kurume iine chinangwa chekutora mukombe uyu zvekare nekudzoka muAfrica gore rinouya.
Makundano eCaf Champions League anotambwa nezvikwata zvinenge zvatora mukombe weligi munyika dzazvo.
Pari zvino, mukombe uyu uri mumaoko eWydad Casablanca yekuMorocco iyo yakarova Al Ahly yekuEgypy mufainari yegore rapera.
Vamwe vanhu vanoti kuwanda kuri kuramba kuchiita nyaya dzevanhu vanonzi vari kubira vanhu, kuponda pamwe nekuita zvemhirizhonga vachishandisa mabhemba, avo vave kuzivikanwa nerekuti “mashurugwi”, kunogona kuita kuti munyika mupedzisire musingachatevedzerwi mutemo zvachose.  Vamwe vataura neStudio 7 vati vave kutyira hupenyu hwavo nekuda kwekuwanda kwenyaya dzevanhu vari kuba kana kuponda vanhu vachishandisa mabhemba ayo anozivikanwa muChirungu kunzi “machetes”.
Zvikwata izvi zvakatanga zvichinyanyowanikwa munzvimbo dzinowanikwa zvicherwa, asi pari zvino zvapararira nenyika yose.
Mazuva mashoma adarika chimwe chikwata chevemabhemba ava chakarwisa vanhu vashanu muChegutu, madzimai maviri akafa, mamwe madzimai matatu akakuwara zvakaipisisa.
Musvondo rapera irori zvakare chimwe chikwata chevanhu vanodarika makumi mashanu chinonzi chakanorwisa Kamba yemapurisa kwaNembudziya kuGokwe chichida kununura mumwe wacho akanga asungwa nemapurisa.
Mukurwisana nemapurisa uku, vaviri vevanhu ava vanonzi vakapfurwa nemapurisa vakakuwara, vamwe makumi mana vakasungwa.
Chimwe chikwata zvakare chemashurugwi chinonzi chakanorwisana nevanochengetedza mugodhi weGoodhope kuKadoma, mumwe wavo akapfurwa akafa.
Ongororo yakaitwa nemapurisa inonzi inoratidza kuti akapfurwa akafa uyu yaive nhengo yechiuto, uye nhumbi dzechiuto dzakawanikwawo mumotokari yavaishandisa. Izvi zvakaitika mazuva mashoma shoma chimwe chikwata chevemabhemba ava chauraya mupurisa kuKadoma kwakare.
Kunyange hazvo pave nenguva nyaya dzakadai dzichiitika, mumazuva mashoma apfuura veruzhinji muguta reGweru vakashamisika zvikuru mushure mekunge chikwata chevanhu vaive nemapanga akadaro chakasvika pachechi yeZAOGA mumusha weMkoba 16 ndokutorera vanhu vaive muchechi umu mafoni nemari.
Studio 7 yaedza kutaura nemurume anochengetedza pachechi iyi kuti tinzwe zvizere asi aramba kutaura nesu achiti haabvumidzwi kutaura nevatori venhau.
Asi mumwe mudzimai anogara pedyo nechechi iyi, uyo angozvidoma nezita rekuti Amai Moyo, ati nyaya iyi yakavhundutsa vanhu vakawanda zvikuru.
Mumwe mugari wemuGweru, Muzvare Nozipho Rutsate vati maonero avo ndeekuti kuregererwa kwezvikwata zvave nenguva zvichirwisana nenyaya dzegoridhe munzvimbo dzakasiyanasiyana mudunhu reMidlands nekune dzimwewo nzvimbo munyika ndiko kwave kuita kuti dzimwe mbavha dzitevedzerewo hubhinya hwakadai.
Amai Jennifer Chimange vanoti maonero avo ndeekuti vanhu vari kuita hubhinya nemhirizhonga yakadai vari kuregerwa vachiita madiro aJojina nekuti vane vakuru-vakuru vanovatsigira.
Mumazuva mashoma apfuura paramende yakazivisisa kuti ichaita ongororo yekuedza kutsvaga kuti chii chiri kukonzera nyaya dzezvikwata-zvikwata zvevemabhemba izvi.
Veruzhinji vanoti vari kushamisika kuti sei zviri kutorera mapurisa nguva yakareba kuparadza "mashurugwi", izvo zvinonzi zviri kuzoita kuti vafunge kuti pane vari kuvachengetedza.
Mumiriri weGweru mudare reparamende, VaBrian Dube, avo vanovewo gweta vari nhengo yeMDC inotungamirwa naVaNelson Chamisa, vanoti zviri kuitika izvi zvinoratidza kuti munyika hamutevedzerwi mutemo sezvinogara zvichitaurwa nevebato ravo.
VaDube vanotsigirawo maonero ekuti vanhu vari kuita izvi havasungwi nekuti vanoshandiswa nevamwe vakuru mubato riri kutonga reZanu PF mukuita mhirizhonga yezvematongerwo enyika.
Taedza kunzwa divi remutauriri webato reZanu PF mudunhu reMidlands VaCornelius Mpereri vakati tiite zvekunyora mibvunzo yedu pasi asi vange vasati vapindura panguva yekuenda pamhepo.
Asi vanoongorora zvematongerwo enyika vari nhengo yeZanu PF, VaGadzira Chirumhanzu vanoti zvikwata zvevanhu ava hazvineyi nebato riri kutonga, asi kuti imbavha dziri kungobirawo veruzhinji. Vanoti bato reZanu PF ndiro rine huwandu muparamende zvekuti haringatadzi kumisa vanhu vari kuita zvehubhinya ava.
VaVincent Chakunda mudzidzisi wezvidzidzo zvepamusoro zvekutongwa kwematunhu pamwe nebudiriro uye muongorori wezvehupfumi akazvimirira.
Vanoti nyaya iyi haigoni kupera kana pakasave nekutaura nenzwi rakasimba kwevakuru venyika vachishora nyaya iyi.
VaChirumhanzu vanoti mutungamiri wenyika, VaEmmerson Mnangagwa vakatotaura kare nezwi guru pamusoro penyaya iyi, izvo zvave kuita kuti “mashurugwi” asungwe nehuwandu hwavo.
Kunyange hazvo vamwe vevanhu vari kuita humbavha nemhirizhonga yemabhemba vari kusungwa, vamwe vanhu havazi kugutsikana kuti mapurisa ari kuita basa rawo nemazvo panyaya iyi.
nekune rumwe rutivi, mapurisa mumatunhu akati kuti kusanganisira muGweru, akatodzika mutemo unorambidza kutakurwa kwemabhemba aya kanawo mapanga kwemwedzi mitatu.
Kusvika paonekwa nzira yekugadzirisa dambudziko iri risati rakomba, veruzhinji vacharamba vachifamba vakabatira ura mumaoko vachityira hupenyu hwavo kuti vangapondwa nemashurugwi aya.
Nyanzi munyaya dzedzidzo, uye vari vaimbove mukuru wechikoro cheNational University of Science and Technology, NUST, Professor Phineas Makhurane, varadzikwa zvine mutsindo kumusha kwavo munzvimbo yavakaberekerwa yeGungwe kuGwanda mudunhu reMatabeleland South.
VaMakhurane varadzikwa zvine mutsindo pasi pehurongwa hwanga huchibatsirwa nemauto.
Kunyange hazvo hurumende yakanga yavapa ruremekedzo rwegamba renyika kuitira kuti vavigwe kuNational Heroes Acre muHarare muhurongwa hunenge huchitungamirwa nemutungamiri wenyika, VaEmmerson Mnangagwa, mutumbi waVaMakhurane waradzikwa VaMnangagwa nevatevedzeri vavo vaviri, VaConstantine Chiwenga naVaKembo Mohadi, vasipo.
VaMakhurane, avo vakashayikira ku Mater Dei Hospital neMugovera wapfuura, vanonzi vakati vaida kuvigirwa kumusha kwavo, uye pakuchemwa kwavo, vanonzi vakatiwo havadi kuti vanhu vauye vakapfeka mbatya dzemapato ezvematongerwo enyika.
Vachitaura vakamirira VaMnangagwa, munyori anoona nezvekuburitswa kwemashoko muZanu PF, Va Simon Khaya Moyo, vatenda mhuri yekwaMakhurane pamwe nevanhu vemunzvimbo yeGungwe, nekuve nemunhu akaita zvinodadisa munyika.
VaMoyo vati Professor Makhurane munhu akashanda zvakasimba zvikuru mukusimudzira dzidzo munyika, uye vakurudzira vana muzvinafundo kuti vazadzise mabasa anga achiitwa naVaMakhurane.
VaMakhurane vakapinda munhoroondo yenyika kuva mukuru wechikoro chepamusoro soro wekutanga kuitwa gamba renyika pasina kuitwa zvematongerwo enyika.
Kupihwa chiremera chegamba kwakaitwa VaMakhurane kwakakatyamadza vanhu vakawanda munyika.
Mukuru weHuman Rights Watch kuchamhembe kweAfrica, VaDewa Mavhinga, vanoti kunyange hazvo VaMnangagwa vari panguva yakaoma, vanhu vakawanda vari kufara nedanho rakatorwa naVaMnangagwa rekutambira VaMakhurane regamba renyika.
VaMavhinga vatiwo vaimbove mukuru weUniversity of Zimbabwe, muchakabvu Walter Kamba, pamwe naVaGordon Chavunduka, vaikodzerawo kuitwa magamba enyika pachitariswa mabasa avakaita.
Mutori wenhau ane mukurumbira, Tapfuma Machakaire, vanoti dai VaMugabe vachiri pachiri panyanga, havaiona VaMakhurane vachiitwa gamba renyika.
VaMachakaire vanoti ruremekedzo rwegamba renyika rwunofanirwa kupihwa munhu wese anokodzera pasina kuiswa zvematongerwo enyika mukati.
VaMukharane ndivo munhu mutema wekutanga muZimbabwe kuita zvidzidzo zvePhD munyaya dzesainzi. Vakashandawo kuUniversity of Zimbabwe vari Pro Vice Chancellar, uye kuUniversity of Botswana.
VaMakhurane, avo vakaberekwa muna 1939 munzvimbo yeGungwe kwakare kuGwanda, vasiya mudzimai, Amai Lydia Makhurane, pamwe nevanakomana vatatu, nemwanasikana mumwe chete.
Dzinmwe nhengo dzeANC dzakabatana neZanu-PF dzakaratidzira muPretoria, South Africa dzichikurudzira kuti zvirango zvakatemerwa vamwe vakuru veZanu-PF zvibviswe.
Vange vachiratidzira ava vaenda pamizinda yeAmerica neEuropean Union munyika iyi.
Vange vachiratidzira ava vange vachishora zvikuru hurumende yeAmerica, nesangano reEU pamwewo nekupa kurudziro yekuti zvirango izvi zvibviswe.
Mutauriri webato reZanuPF VaKennedy Mandaza vaudza Studio 7 kuti vaneta nezviri kuitwa ne America.
VaMandaza vanoti nyika yeZimbabwe yakatemerwa zvirango nekuda kwekuti mhuri yayo yakange yatora ivhu kubva kuvachena. Amai Martha Shumba nhengo yeCoalition Against Sanctions on Zimbabwe vashorawo kutemerwa kwezvirango izvi.
Asi mudzidzisi wepachikoro chepamusoro cheTswane University of Technology, Doctor Ricky Mukonza, vanoti kurudziro yeSADC, inoratidza kuti sangano iri harisi kunzwisisa zviri kuitika muZimbabwe.
Dr Mukonza vaenderera mberi vachitI dambudziko rakatarisana neZimbabwe, harisi kukonzerwa nezvirango asi nematongero ebato reZanuPF.
Mutauriri wesangano reMDC mudunhu reJohannesburg, VaInnocent Nsingo vanoti zvabuda pachena kuti SADC inotsigira bato reZanu-PF.
VaNsingo vanoti Zanu PF, inofanira kutanga yagadzirisa huori huri kuitwa nevatungamiriri vayo, kubva kumusoro kusvika pasi. VaNsingo vakurudzira sangano reSADC kuti risave nedivi rarakarerekera mukugadzira dambudziko rakatarisana neZimbabawe.
Asi mumiririri wemuzinda weZimbabwe muSouth Africa VaDavid Hamadziripi vaudza Studio 7 kuti zvirango zvakatemerwa Zimbabwe zviri kukanganisa zvikuru kusafamba zvakanaka kwenyika dzayakavakidzana nayo.
VaHamadziripi vanovimba kuti veEU nehurumende yeAmerica, vachateerera kushungurudzika kwenyika dzemuSADC .
Chimwe chizvarwa cheZimbabwe chiri muNew York, uye vari nyanzvi munyaya dzemari, VaCliff Makanda, vanoti zvakakosha kuti veruzhinji vachengetedze mari dzavo zvine hungwaru sezvo remangwana risina kujeka.
VaMakanda, avo vanoshanda pamusika wemari muguta iri, vanoti kunonoka kuvhurwa kuri kuitwa mabhizimisi pasi rose nepamusoro pe Covid-19, kuchaita kuti dzimwe mhuri dzitarisane nematambudziko ekushaya mari sezvo mamwe kambani achapedzisira avharwa.
VaMakanda vanoti vanoshuwira kuti mabasa eavo vanoita zvemari achange aripo pachavhurwa nyika dzese pari rose.
New York ndiro guta remuAmerica rine vanhu vakabatwa nechirwere cheCovid-19 vakawanda uye kusvina nemusi weChishanu, vanhu vanodarika zviuru mazana matatu nemakumi mashanu nezvisere, vainge vabatwa nedenda iri, uye vanhu vanodarika zviuru makumi maviri nezvitatu nezana nemakumi mapfumbamwe nevashanu vainge vafa neCovid-19.
New York ndiyo ine muzinda weStock Exchange, muzinda weUnited Nations nezvimwe zvinokosha zvakaita semabhanga epasi rose.
VaMakanda vanoti panguva ino yekushandira kumba ndipo paunowona kuti vashandi nemabasa avo vakakosha here kana kuti kwete sezvo vamwe vashandi vacharasikirwa nemabasa kana vasingakosheswe kuburikidza neruzivo rwaburitsa neLockdown.
"Ndakatarisira kuti vemakambani vavhure makambani avo sezvo ndisisina kugadzikana kuti ndichange ndine basa here kana kuti kwete sezvo vazhinji vacharasikirwa nemabasa pachavhurwa nyika zhinji nemabhizimisi zvikuru muguta reNewYork," vadaro VaMakanda.
Chirwere cheCovid-19 chakatanga kuChina gore rapera uye chabata vanhu vanodarika mamiriyoni mashanu pasi rose, uye kuuraya vanhu vanodarika zviuru mazana matatu nemakumi matatu nezvipfumbamwe munyika mazana maviri negumi nenhatu pasi rose.
Nyika dzanyanya kuvhiringwa nedambudziko reCovid-19 inyika dzakapfuma dzakaita seAmerica, Brazil, Russia, Spain, United Kingdom, Italy, France, Germany neTurkey.
Mu Africa, nyika dzabatwa zvakanyanya neCovid-19 dzinoti South Africa, Egypt, Morocco, Algeria, Nigeria, neGhana - dzinova nyika dzakapfumawo mudunhu iri.
Masoja nemapurisa vabatana nemapurisa ekanzuru yeHarare vachidzinga vanotengesera mumigwagwa yeguta iri izvo zviri kushorwa nevanorarama nekutengesa mumigwagwa yeguta iri.
Masoja, mapurisa eZRP pamwe neekanzuru anonzi anga achitorera vanotengesa mumigwagwa ava zvinhu zvavo vachizvikanda mumotokari dzavanga vachifamba nadzo.
Mumwe wevatorerwa zvinhu zvavanga vachitengesa, VaNesbert Gumbo, vanoti vasara vasisina chekubata sezvo zvinhu zvese zvavanga vawaridza pavanowanzotengesera mazuva ese zvatorwa nemasoja, mapurisa eZRP pamwe nemapurisa ekanzuru.
Mumwe anorarama nekutengesera mumigwagwa, VaFanwell Tsomondo, vanoti havasi kufara nezvave kuitwa nemasoja kupindira munyaya dzisineyi nekuchengetedza nyika.
VaRueben Mahoka vanoti zvinovarwadza kuti VaMnangagwa vave kukanganwa chazuro nehope vachiti kuti vave pachigaro hakusi kuda kweZanu PF chete asi kuratidzira kwakaitwa neveruzhinji vakabatana nenhengo dzebato riri kutonga ndiko kwakaita kuti vave pachigaro.
Nokudaro, VaMahoka vati VaMnangagwa vanofanira kutora matanho anogadzirisa nyaya dzinobata raramo yevanhu kwete kusweropedzera matombo kuzvidhii-dhii idzo njiva dzichauya.
Zvichakadai, Muzvare Tapiwa Kawadza, avo vanoraramawo nekutengesa vakurudzira hurumende yaVaMnangagwa kuti igadzirise nyaya dzekushayikwa kuri kuitwa mabasa neveruzhinji kuitira kuti vanotengesa mumigwagwa vawanewo zvimwe zvekuita.
Muzvare Kawadza vati kudzinga kwavari kuitwa mumigwagwa kwakafanana nekutongerwa rufu sezvo vachiti kutengesa mumigwagwa ndiko kuri kuita kuti nevana vavo vawane chouviri.
Mutauriri wemasoja, Colonel Overson Mugwisi, vaudza Studio 7 parunhare kuti kanzuru yeHarare ndiyo iri kudzinga vanhu mumigwagwa vachiti ivo semasoja basa ravo chete nderekuona kuti zviri kuitwa izvi zvaitwa murunyararo.
Hatina kukwanisa kutaura nemutauriri wemapurisa, Amai Charity Charamba, kuti tinzwe divi remapurisa panyaya iyi.
Hatina kukwanisawo kutaura nameya wedhorobha reHarare, VaBernard Manayenyeni, kuti tinzwe divi ravo panyaya iyi.
Asi mutauriri wekanzuru yavo, VaMichael Chideme, vakaudza nhepfenyuro yeZBC nezuro manheru kuti kanzuru yavo ichatora matanho akasimba kuti vanotengesera mumigwagwa vatengesere munzvimbo dzakatarwa nekanzuru kwete zvekuti vangomera sehohwa vachiita madiro aJojina pakati pedhorobha vasingabhadhare mitero kukanzuru.
Zvichakadai vanotengesera mumigwagwa vanoti vari kutsindirirwa mwena unobuda ishwa sezvo vachiti nzvimbo dzakatarwa nekanzuru dziri kure nevanhu vanotenga zvavanenge vachitengesa uye vanoti zvakare havakwane panzvimbo idzi.
Makwikwi eAfrica Cup of Nations (AFCON) aenderera mberi neChipiri kuEquitorial Guinea apo chikwata cheCote d’Ivoire chaita mangage 1 -1 neGuinea.
Zvikwata zviviri izvi zviri muGroup D uye mutambo wechipiri muGroup rimwe chete uri kutambwa manheru eChipiri pakati peCameroon neMali.
Nemusi weMuvhuro chikwata cheBafana Bafana chekuSouth Africa chakaodza moyo vatsigiri vacho apo chakakundwa 3-1 neAlgeria.
Chakanyatsorwadza vatsigiri vakawanda ndechekuti chikwata ichi chakamwisira Algeria ndokuzotadza kumwisa penalty.
Mumwe mutambo wakatambwa zuva rimwe chete muGroup C, Senegal yakakunda Ghana 2-1.
Nyanzvi inoongorora zvemitambo yenhabvu, VaMuziwethu Hadebe, vanoti mitambo iyi yakakosha nokuti ndipoi pachabuda shasha yenhabvu muAfrica.
Caps United ndiyo yave pamusoro pemakwikwi eCastle Lager Premier Soccer League panguva iyo Dynamos yakaonekana nevatsigiri vavo vakashaya munjodzi yemumugwagwa vachikunda vachiti mutambo uyu wainge wakanangana nekurangarira nekunyevenutsa mweya yevafi.
Makundano eCastle Lager Premier Soccer League ave nemutungamiri mutsva mushure mekunge Caps United nemusi weSvondo yarova Mutare City Rovers 2-0 ndokuenda panhongonya ichisiya ZPC Kariba iri pachidanho chechipiri nenyaya yekuti yakanwisa zvibodzwa zvakawanda.
Zvikwata zviviri izvi zvine maponzi makumi maviri nerimwechete mushure mekunge ZPC Kariba yarova Tsholotsho Pirates 1-0 neMugovera, apo mutambo weCaps United neMutare City Rovers waive usati watambwa.
Asi nyaya irikutaurwa nezvayo munhabvu kwese kwese ndeiyo yakaitika muRufaro Stadium apo chikwata cheDynamos chakadambura Ngezi Platinum Stars 2-0 mumutambo uyo vaiyeuka vatsigiri vavo vasere avo vakashaika munjodzi yemotokari vachienda kunoona chikwata ichi chichitamba neChapungu kuGweru svondo rapera
Zvibodzwa zvakabva kuna Augustine Mbara na Roderick Mutuma zvakasimudza nhandare yese mukupemberera vatsigiri vavo vakashaya avo vaive nemifananidzo yaive yakaiswa pamapepa aive akanamirwa munhandare yese.
Ocean Mushure uyo akatamba semunhu akasvikirwa anoti vakapedza svondo rese vachitaurirana kuti vaifanira kukunda mumutambo uyu kuti vafadze vatsigiri vavo vakavasiiya achiwedzera iye kuti varikutarisira kukunda mumitambo yavo irikutevera kuti vavacheme zvakakwana.
Mumwe mutsigiri wechikwata chinemukurumbira ichi VaZebron Muzvidziwa vanoti varikutosvimha musodzi nekufara nezvakaitwa nechikwata chavo mukuyeuka zvine mutsindo vakavasiya.
Asi mafaro ezuva rese aya anga avekukanganiswa naSteven Alimenda naRoderick Mutuma avo vange vave kuda kukandirana zvibhakera pamberi pemhomho yevanhu vachirwirra kurova mugadzikirwa kana kuti free kick.
Mushure adira mvura nyaya iyi achiti iye ndezvenhabvu sezvo vese vaida kunwisa zvibodzwa musi wanga wakakosha uyu.
Mushure anoti kunyange hazvo vakasiiwa nemapoinzi manomwe nechikwata chirikutungamira, makwikwi achiripo, zvekuti anofunga kuti vakaramba vachitamba matambiro avarikuita aya vanokwanisa kutora mukombe weligi mukupera kwemitambo yemwaka uno.
Mumitambo mina yadarika, Dynamos yanhonga mapoinzi mapfumbamwe mushure mekukunda mumitambo mitatu nekukundwa mumutambo mumwechete.
Mukukundwa kawavakaitwa neDynamos, Ngezi Platinum Stars yadzika pasi zvekuti yave pazvikwata zvina zvakatarisana nenjodzi yekuwira muDivision One mukupera kwegore rino.
Asi mutevedzeri wechikwata ichi Klifton Kadurira haasi kunyanyovhunduka achiti iye mitambo ichiripo zvekuti vanokwanisa kugadzirisa zvinhu zvavo vakakwira kumusoro kwetafura zvekare.
Highlanders iri kuramba yakati kwata nezvikwata zviri kutungamira mushure mekunge zvibodzwa zvakabva kunaBruce Kangwa naSimon Munawa zvakavapa mapoinzi matatu varova How Mine 2-0.
Bosso iri pachinhanho chechitatu, poindi imwechete pasi peCaps United neZPC Kariba asi inokwanisa kuenda pamusoro vakatamba nekukunda mumutambo wavasati vatamba neChicken Inn.
Moses Chunga ari kuenderera mberi nekurura mushure mekunge Harare City yakafamba nzendo refu yakananga kuBulawayo ndokunokunda Bulawayo City 2-0.
Asi Chunga achanyatsoonekwa masimba ake svondo rino apo chikwata chake chirikusangana neDynamos neMugovera.
Mitambo yese yakapera seizvi………
ZPC Kariba 1 Tsholotsho Pirates 0
Bulawayo City 0 Harare City 2
Triangle 0 Hwange 1
Dynamos 2 Ngezi Platinum 0
Highlanders 2 How Mine 0
Mutare City 0 Caps United 2
Border Strikers 0 Chapungu 2
Katambwa mitambo gumi, zvikwata zvina zviri pamusoro soro ndeizvi…
Caps United 21 points
ZPC Kariba 21 points
Highlanders 20 points
FC Platinum 20 points
Zvikwata zvina zviri pasi pasi ndeizvi……..
Ngezi Platinum Stars 8 points
Tsholotsho Pirates 8 points
Border Strikers 3 points.
Vadzidzi gumi vepaUniversity of Zimbabwe vari kuratidza mifananidzo yakasiyana-siyana inoratidza mararamiro ari kuita veruzhinji munyika panguva iyo hupfumi hwenyika huri kuenda kumawere.
Mumwe wevari kuratidza mifananidzo yavo, VaMelvin Gwishiri, vane mifananidzo inoratidza nyonga nyonga. Vati chinangwa chavo ndechekuti zvemitambo munyika zvishandiswewo kuudza vatungamiri venyika zviri kunetsa veruzhinji.
VaJoseph Muzamani vane mifananidzo yevanhukadzi vachiita mabasa akasiyasiyana kuti vawane chouviri. VaMuzamani vati vari kuratidza mifananidzo yemadzimai iyi nepamusana pekuti madzimai ari kuita zvese zvingakwanisika kuti variritire mhuri dzavo.
Mumwe mudzidzi ari kuratidzawo mifananidzo yevatengesi vezvinhu zvakasiya-siyana kusanganisira vasikana vanotengesa miviri yavo, VaArnold Chiringa, vatiwo muZimbabwe, ruzhinji rwuri kurarama nekutengesa.
VaChiringa vati nekuda kwekushaikwa kwemabasa, vanhu vanotengesa vawanda kudarika vatengi, izvo zviri kupa kuti vatengesi vawane mari shomana zvikuru.
Mifananidzo iyi iri kuratidzwa pasi pedingindira rinoti, “Life as we know it.” Kuratidzira uku kwakavhurwa zviri pamutemo neimwe nyanzvi mune zvekuveza matombo, VaDominic Benhura. Kutaridzira uku kunopera neChishanu svondo rinouya.
Sangano ravanachipangamazano, reCato Institute riri mu Washington, D.C, muno muAmerica, neMuvhuro rakazeya nyaya yeZimbabwe, zvikuru matambudziko akatarisana nenyika, uye zvingaitwe mukugadzirisa nyaya dzezvehupfumi pamwe nezvematongerwo enyika.
Nyanzvi mune zvehupfumi uye vachinyorera bepanhau reWashington Post, VaBarry Woods, avo vakange vari muZimbabwe pakapfurwa vanhu vamwe vakafa mushure mesarudzo dzegore rapera, vakati zvakakosha kuti hurumende ive nehutongo hwejecherere uye iremekedze kodzero dzevanhu kuitira kuti zvirango zvakatemerwa nyika zvibiswe.
VaWoods vakaenderera mberi vachiti nguva haisati yanyatsokwana yekuti nyika dzekunze dzidyidzane neZimbabwe, sezvo pachiri nezvizhinji zvinoda kugadziriswa.
Muzvinafundo Steve Hanke, avo vanodzidzisa paJohn Hopkins University, vakaudza musangano uyu kuti Zimbabwe inokwanisa kubuda mumadhaka mairi kana ikagadzirisa mimwe mitemo inombunyikidza kodzero dzevanhu panyaya yevhu nezviwewo, nekugadzirisa nyaya yehupfumi hwenyika.
Professor Hanke vakaenderera mberi vachiti Zimbabwe inokwanisa kushandisa hwaro sehwakashandiswa nenyika yeSingapore, iyo yakakwanisa kubuda munyatwa yekuwondomoka kwehupfumi hwenyika yayakanga iri yakanga yakadzama kutodarika matambudziko akatarisana neZimbabwe.
Vakashorawo zvirango zvehupfumi zvakatemerwa nyika, vakakurudzira hurumende dzekunze kuti dzibvise zvirango izvi sezvo zvisiri kubatsira kushandura zviri kuitika muZimbabwe.
Chimwe chizvarwa chekuAfrica, VaGyude Moore, vakatsinhirawo zvakataurwa naMuzvinafundo Hanke pamusoro pezvirango zvakatemerwa nyika.
Vachitaurawo pamusangano uyu, gurukota rezve mari Muzvinafundo Mthuli Ncube vakati hurumende yavo iri mushishi kugadzirisa mimwe mitemo kuti hupfumi hwenyika huvandudzike.
Musangano uyu wakapindwa nenhengo dzemasangano akazvimirira, hurumende yeAmerica nezvimwe zvizvarwa zveZimbabwe zvinogara muWashington D.C., kusanganisirawo Muzvare Pearl Matibe, avo vakati vakafadzwa nemafambiro aita musangano uyu.
Asi vamwe vakapindawo mumusangano uyu vakati kana hurumende yeZimbabwe yakatevedzera zvakakurudzirwa nezvipangamazano zvakataura pamusangano uyu, nyika inokwanisa kusimuka zvakare ichimira yoga sezvayaive mumakore ekuma 1980 payakawana kuzvitonga kuzere.
Musangano pakati pevamiriri vehurumende nevamiriri vevashandi vehurumende weNational Joint Negotiating Council, uyo wanga wakatarisirwa nevakawanda kuti uchaburitsa chimuko, unonzi hauna chawaburitsa mushure mekunge vashandi varamba mari yanga yaiswa patafura nehurumende.
Zvinonzi hurumende yanga yati inokwanisa kuwedzera vashandi vayo mihoro nemadhora makumi mapfumbamwe nemanomwe pamunhu iri mari yemaRTGS, iyo inonzi yarambwa nevamiriri vevashandi ava.
Hurumende inonzi yati inokwanisa kuwedzera mari idzi nemari inoita zana nemakumi masere emamiroyoni emari yeRTGS semari ichawedzerwa kubva muna Chikunguru kusvika panopera gore muna Zvita.
Izvi zvinosiya mushandi mumwe chete achiwedzerwa nemaRTGS makumi mapfumbamwe nemanomwe pamwedzi wega wega.
Vashandi vari munhaurirano idzi vanga vachimirira nemasangano avo vanosvika zviuru mazana matatu nezvipfumbamwe, kunynage hazvo mamwe masangano akaita seProgressive Teachers Union of Zimbabwe asina kupinda mumusangano uyu.
Gurukota rezvemari Muzvinafundo Mthuli Ncube, neMuvhuro vakazivisa nyika kuti hurumende yaizozivisa neChipiri nezvemari yairi kuda kuwedzera nayo vashandi vayo, avo vari kuchema kuti vave kukwangwaya nenhamo.
Pari zvino mushandi wepasi muhurumende anonzi ari kutambira mari inosvika madhora mazana mana nemakumi matatu yemaRTGS pamwedzi.
Vashandi vari kuchema kuti mari yavo haichatenge chinhu sezvo zvinhu zviri kuramba zvichikwira panguva iyo mihoro yavo isina kwairi kuenda.
Sachigaro vesangano rinomirira vashandi vehurumende reApex Council, Amai Cecilia Alexander, vanoti vashandi vapinda mumusangano uyu vachitarisira kuti hurumende ichapa mushandi wepasi mari inoita RTGS$4750.00 pamwedzi.
Amai Alexander vanoti vashandi vehurumende vakatovazivisa kare kuti kana pasina chabuda kubva mumusangano uyu, vanofanirwa kuenderera mberi nehurongwa hwavakange vanahwo muna Kurume hwekukanda mapadza pasi.
Vanoti sevashandi, vari kutarisira kuti hurumende ichadzoka kwavari svondo rino risati rapera, uye ivo vachasanganawo seApex Council nemusi weChitatu kuti vapire nhengo dzavo zvabuda mumusangano uyu pamwe nekuti varonge gwara rekutora kuenda mberi.
Vaimbove sachigaro vekomiti yeparamende inoona nezvemigodhi, VaTemba Mliswa, vaudza komiti yeparamende iri kuongorora nyaya yehuwori yavari kupomerwa nevamwe vavo kuti muzvinabhizimisi, VaShepard Tundiya, munhu anoita zvechitsotsi.
VaMliswa vati vakatomborambidza VaTundiya kutaura pamusangano wavakaronga pakati pavo ivo VaTundiya nenhengo dzeparamende namuzvinabhizimisi, VaJames Ross Goddard.
Vachipa huchapupu kukomiti iri kuvaongorora, VaMliswa vabvuma kuti musangano wavakapinda wainge warongwa naVaTundiya avo vainge vavimbisa VaGoddard kuti vaikwanisa kubatsirwa nekomiti yezvemigodhi kuwana contract yekuchera marasha kuHwange.
Asi VaMliswa vati vakaudza VaGoddard kuti havana rubatsiro rwavaikwanisa kuvapa uye vaifanira kunoona gurukota rezvemutemo, sezvo kambani yeHwange Colliery yaive yave kugurukota iri nekuti yainge yave kuvakiridzwa.
VaMliswa vati vakarambidza VaTundiya nekuti munhu wavanoziva setsotsi uyewo munhu aimbenge apa humbowo kukomiti yavo maererano nezvaitika kukambani yeHwange.
Varamba kuti vakakumbira mari yechioko muhomwe uye vati vakakatyamadzwa kuti VaGoddard vaida kubatsirwa nemunhu akaita saVaTundiya ivo vari munhu anozviitira mabhizimisi ake uye vachizivana nemutungamiriri wenyika.
VaMliswa, VaLeaonard Chikomba veZanu PF, VaPrice Sibanda naVaAnele Ndebele vari kupomerwa mhosva yekukumbira zviuru mazana mana zvemadhora semari yekuti vabatsire VaGoddard kuti vakwanise kuwana contract kuHwange.
Asi vese varamba izvi.
Vachipawo humbowo kukomiti iyi, VaChikomba varamba kuti vakakumbira mari kuna VaGoddard.
VaChikomba vati VaTundiya vane chikwereti chavo chemadhora zviuru zviviri nezana remadhora, uye vakaenda kumusangano naVaGoddard sezvo vainge vaudzwa naVaTundiya kuti VaGoddard vainge vauya nemari yekuzovabhadhara.
Vati vakaperekedzwa naVaSibanda naNdebele kunotora mari yavo uye vainge vasingazive kuti VaGoddard vaida kutaura nezvekuHwange.
Vatiwo vakazokoka VaMliswa sezvo vaiziva kuti VaTundiya munhu anoita zvechitsotsi.
VaChikomba vabvuma kuti vainge vapa VaGoddard Account yavo nekuti vainge vaudza naVaTundiya kuti ndivo vaizobhadhara chikwereti chavo.
Vati vanobva vese kuGokwe naVaTundiya vaitomboda kuvasungisa asi vakuru vakati vasamusungisa sezvo vari mwana wekumusha.
Vatiwo havasi kufara kuti vave kushungurudzwa nenyaya yekuti VaTundiya vari kuramba kuvapa mari yavo kubvira muna 2011.
VaSibanda varambawo kuti vakakumbira mari yechioko muhomwe kubva kuna VaGoddard vachiti vakaperekedza VaChikomba kuenda kunotora mari yavo kuna VaTundiya.
Vati vakatoziva nezvenyaya yekuti vainge vakumbira chioko muhomwe munyaya dzaibuda muHerald uyewo pavakashevedzwa nemapurisa.
NeChipiri VaTundiya vakaudza komiti iyi kuti nhengo dzeparamende idzi dzainge dzisina kutsvaga chioko muhomwe kuna VaGoddard asi kuti VaChikomba ndivo vaida Loan kubva kuna VaGoddard.
VaGoddard vakaudza komiti iyi kuti vainge vakumbirwa mazana mana ezviuru zvemadhora naVaTundira ichinzi yaidiwa nenhengo dzeparamende idzi.
Vati vakaramba kubhadhara mari iyi uye vakazonoudza mutevedzeri wemutungamiriri wenyika, VaKembo Mohadi, izvo zvakazoita kuti ibude pachena.
VaGoddard vati VaTundira vakavaudza kuti vainge vatumwa nemutungamiriri wenyika kuti vagadzirise zvinhu mukambani yeHwange Colliery.
Komiti iyi iri kutungamirirwa naIshe Fortune Charumbira yapedza kunzwa humbowo uye ichazeya zvayanzwa yozonyora gwaro raichatura kudare reparamende.
Vatungamiri venyika dzepasi rino vari kusangana muParis, kuFrance svondo rinouya kumusangano wekuzeya kushanduka kwemamiriro ekunze, kana kuti climate change.
Nyaya yekushanduka kwemamiriro ekunze iri kutemesa vatungamiri venyika dzakawanda musoro.
Mutungamiri wenyika yeAmerica, VaBarack Obama, vari kubatana nevamwe vatungamiri vepasi rino kumusangano uyu.
VaObama vagara vakataura kuti nyaya yekusamira zvakanaka yekunze idambudziko rakakomba zvikuru rekuti rikasagadziriswa richava gangaidzwa kumukwenyi wemhezi yavavira mudumbu kune vechidiki mumakore anotevera.
Zvichataurwa nevatungamiri ava zvichabata zvakanyanya nyika dzakaita seZimbabwe idzo dzinorarama nekurima.
Asi dambudziko guru rakatarisana neZimbabwe inyaya yekushaya mari yekubatsira varimi kuti vafambirane nekuchinja kwemamiriro ekunze.
Zimbabwe iri mushishi rekugadzirirawo musangano wekuParis uyu.
Munyori mubazi rinoona nezvekuchengetedzwa zvakanaka kwezviwanikwa, VaPrince Mupazviriwo, vanoti United Nations pakupera kwesvondo rapera, yakadaidzira musangano wenyika dzemuAfrica kuti dziende kuParis dziine chinangwa chimwe chete.
Ko chii chaizvo chiri kupa kuti mamiriro ekunze achinje zvopa kuti mamiriro ekunze aite mhidigari.
VaStephen Vunganai vanoshanda nesangano reGlobal Youth Forum - Zimbabwe uye ndivo vakasarudzwa kuti vatungamire vechidiki muAfrica panyaya yekuchinja kwekunze kumusangano wekuParis.
VaVunganai vanoti panofanirwa kutorwa matanho akasimba ekuona kuti dambudziko rekushandika kwemamiriro ekunze rapedzwa zvachose kuitira remangwana rakanaka repasi rose.
Vanoona nezvemamiriro ekunze vebazi re Metrological Department, VaTich Zinyemba, vanoti mvura inogona kusanaya zvakanaka zvichikonzerwa nemhepo ye El Nino, unova munongedzo wekuti zvinhu hazvina kumira zvakanaka.
Mutungamiri wesangano revarimi reZimbabwe Commercial Farmers Union, VaPaul Zacharia, vanotiwo varimi vanofanira kusima mbeu dzinokurumidza kuibva nenyaya yekusamira zvakanaka kwemwaka wekurima.
Musangano we2015 Climate Change uri kukokerwa nesangano reunited Nations, uye uchapindwa nevanhu vanodarika zviuru makumi mashanu, kusanganisira vamiriri vedzihurumende nemasangano vanosvika zviuru makumi maviri nezvishanu
Kuramwa mabasa kwavana mukoti vanoshanda muzvipatara zvehurumende kuri kuenderera mberi zvisinei nekutyiotyidzwa kwavakaitwa negurukota rezveutano, VaDavid Parirenyatwa, vachiti vashandi vemuzvipatara ava vadzokere kumabasa panguva iyo nyaya dzavo dzinenge dzichigadziriswa.
Pashanyirwa chipatara chikuru cheParirenyatwa, Studio 7 yawona kutambura kuri kuita veruzhinji sezvo vasiri kurapwa.
Varwere vazhinji vanga vachinzi vadzokere kudzimba dzavo zvisinei nekurwara kwavo uye vamwe vachiudzwa kuti vanotsvaga rubatsiro kuzvipatara zvisiri zvehurumende.
Mu Ward A1 iyo inoshandiswa nevarwere vakamirira kupiwa mibhedha, yanga yakavharwa.
Srudio 7 yaona varwere vanga vachiratidza kuti vachiri kudzimbikana nemuviri vachiburitswa muchipatara ichi sezvo kusina vanamukoti.
Mumwe wevadzoserwa kumba ndiSekuru Wilson Mazhambe avo vanogara kwaMutoko.
VaMazhambe vati vari kushungurudzika zvikuru nekuti pavakambouya kuchipatara cheParirenyatwa vakawana vana chiremba vachiramwa mabasa vakasarapwa, rwendo vawana vanamukoti vasingashandi.
Sekuru Mazhambe, avo vange vatove kuda kubudisa misodzi vaudza Studio7 kuti havana mari yekuenda kuzvipatara zvisiri zvehurumende. Vati kunange hazvo vari kurwadziwa zvakanyanya, vange vave kudzokera kumba kwaMutoko.
VaMazhambe vachema chema kuhurumende kuti dai yapa vashandi vezveutano mari vadzokera kumabasa
Mumwe murwere ada kuzivikanwa nezaita rekuti Amai Matilda vashora zvikuru hurumende yaVaEmmerson Mnangagwa nekuramwa ramwa mabasa kwevashandi vehurumende. Amai Matilda vati vanoshamiswa kuti hurumemde yaVaMnangagwa iri kuitira zvakanaka vari mumajeri asi ichitadza kuchengetedza varwere.
VaMoses Murenya, avo vadzoserwawo kumba, vati vanoshamiswa kuti kunyange hazvo nyika yakatarisana nesarudzo, hurumende iri kuratidza kuti haina basa neveruzhinji. VaMurenya vati vanorwadziwa zvikuru kuti vauye kuchipatara chehurumende vonzi vanotariswa kune zvimwe zvipatara ivo vasina mari.
Mukuru musangano reZimbabwe Medical Association, VaShingi Bopoto, vaudza Studio 7 kuti zvinhu hazvina kumira zvakanaka kuzvipatara zvehurumende vakati shuviro yavo ndeyekuti hurumende ikurumidze kugadzirisa dambudziko iri kuti hupenyu hwevanhu husaramba huchirasika.
VaBopoto vakurudzirawo Sangano reHealth Services Board kuti richengetedze utano hweveruzhinji nekugadzirisa zvinyunyuto zvevashandi vehutano pasati paramwiwa mabasa.
Zimbabwe yabatana nepasi rose mukucherevhedza zuva reInternational Day to End Impunity Against Journalists.
Zuva iri rinocherechedza nemusi wa 2 Mbudzi, asi gore rino racherechedzwa muZimbabwe neChishanu, Mbudzi 01, 2019 pahurongwa hwanga huchikokerwa nesangano reUnesco.
Munyori mukuru weZimbabwe Union of Journalists, Va Foster Dongozi, vanoti zuva iri racherechedzwa zvakanaka chose uye hurumende yanga yakamirirwa nevashandi vakuru vakuru mubazi rezvekuburitswa kwemashoko.
Asi VaDongozi vanoti vacherechedza zuva iri panguva iyo zvinhu zvisina kumira zvakanaka sezvo vatori venhau vachigara vakashungurudzwa, zvikuru nemapurisa.
Studio7 haina kukwanisa kunzwa kugurukota rezvekuburitswa kwemashoko, Amai Monica Mutsvangwa, sezvo vange vasiri kudaira nharembozha yavo.
VaDongozi vanotiwo musangano wekucherechedza zuva iri wapindwawo nenhengo dzemakomisheni ari munyika.
ZIMSAT inoti inflation munyika yakwira kusvika pazvikamu makumi mashanu nemapfumbamwe nezviga makumi matatu nemapfumbamwe kubva muzana kana kuti 59.39% zvakapedzisira kuitika makore gumi apfuura.
Asi gavhuna weRBZ Doctor John Mangudya avo tisina kukwanisa kubata parunhare vakazivisa neMuvhuro kuti vanofunga kuti mukupera kwegore inflation vanotarisira kuti inflation iderere kusvika pazvikamu zviri pakari pegumi negumi neshanu kubva muzana.
Nyanzvi munyaya dzezvehupfumi vari mukuru weLabour and Economic Development Research Institute of Zimbabwe Doctor Godfrey Kanyenze vanoti zvinonetsa kuti inflation iderere nenyaya yekudhura kwezvinhu uye nzara yakatarisana nenyika.
Manyuku nyuku asimuka muZimbabwe kwasara chinguvana kuti makundano e2018 World Cup asimuke muRussia masikati anhasi. Russia iri kutamba neSaudi Arabia mumutambo wekuparura makwikwi aya.
Kunyanga hazvo Zimbabwe isiko kumakundano aya, manyuku nyuku ekutanga kwe 2018 World Cup arikunzwikwa kutinhira munyika, veruzhinji vaine tarisiro dzakasiyana siyana.
Makwikwi aya ari kusimuka anhasi masikati muLuzhniki Stadium nemutambo pakati peRussia neSaudi Arabia, vamwe vachitarisira kuita mari zhinji nekubheja mitambo yeWorld Cup iyi sava Shepherd Saizi.
Vamwewo ndivo varikutarisira kuita mari nekushandisa nzvimbo dzavo kutengesa zvinwiwa nezvimwe zvakadaro kune avo vachauya kuzoona mitambo patelevhizheni munzvimbo dzavo dzekutandarira.
Vamwewo ndivo vasina zvakawanda zvavarikutarisira kunze kwekukuzirira zvikwata zvavo izvo vakapedzisira kuona zvichitamba mumakundano aya makore mana apfuura.
Nevarairidzi nevatambi venhabvu vezvikwata zvakasiyana siyana, zvepasi nezvepamusoro varikutarisirawo World Cup zvakanyaya.
Murairidzi weFC Platinum ariiye zvekare ane mukombe weZimbabwe Coach of the Year, Norman Mapeza anetarisiro yekuti chikwata cheNigeria chichasimudza mureza weAfrica mudenga nemhaka yevatambi vavo avo anoti vanotambira zvikwata zvine mukurumbira kuSpain nekuEngland.
Makundano aya arikutarisirwa zvekare kupedza gakava rekuti ari pamberi ndiani Christiano Ronald wePortugal kana Lionel Messi uyo anotambira Argentina.
Vaviri ava vanotambira Real Madrid neBarcelona kuSpain asi World Cup ndiyo chete inoratidza humhizha hwavo sekutaura kwemuongorori wemutambo wenhabvu vaByron Munyuki.
Vamwewo ndivo vari kutarisira kupedza maroto avo ekuti chikwata chichatora mukombe uyu ndechipi, mazita akaita seBrazil, Spain, France ari pamuromo yavo, kunyange hazvo vakawanda vacho varikuti Germany inotora mukombe uyu zvekare.
Germany ndiyo ine mukombe uyu mushure mekurova Argentina mufainari ya2014 mumakwikwi akaitirwa kuBrazil.
Asi aya ave makundano matsva, nezvikwata zvitsva, uyezve nevamwe vatambi vatsva. Saka zvasarira kuRussia neSaudi Arabia kusimudza makwikwi aya.
Vatsigiri veMDC intotungamirwa naVaMorgan Tsvangirai, pamwe nemapato ari mumubatanidzwa weMDC Alliance, uye vemachechi, vaungana paMasvingo Civic Center vachinamatira VaTsvangirai avo vari kurwara nechirwere chegomarara.
Vachitaura pamunamato uyu, sachigaro we MDC muMasvingo, VaMuranganwa Chanyau, vati zvavaisa mutungamiriri wavo mumaoko amwari, vanotarisira kuti havakundikani pakupora.
Mumwewo mukuru mukuru muMDC-T, Amai Agnes Hlanga, vati hakuna kwavanokwanisa kuenda kunotsvaga ruponeso rwemutungamiri wavo kunze kwekuita musangano wekuvanamatira kuna nyadenga.
Sachigaro we MDCT Veterans Activists Association, VaTachiona Chiminya, vati vanovimba kuti minamato yavo ichanzwikwa naMwari kuitira kuti VaTsvangirai vopore, vopedzisa basa ravakatanga rekuponesa vana ve Zimbabwe kubva muhutongi hwe Zanu PF.
Passtor Phillip Mugabe veShekaianh Devine Ministries vaparidzira vanhu vachiti vasaore moyo nekuti mwari hapana chavanokonewa ndosaka vauya kuzonamatira VaTsvangirai.
VaChiminya vati vafara zvikuru nehuwandu hwevanhu vauya kuzonamatira VaTsvangirai vachiti zvinoratidza kuti murume uyu munhu wevanhu uye ruzhinji rwunotarisira kwaari kuti vasunungurwe mune zvematongerwe enyika uye mukurarama.
Svondo rapfuura VaTsvangirai vakaitirwa mumwe munamato ku Mashonaland West.
Pari zvino VaTsvangirai vari kurapwa vari kuSouth Africa, uye vari kutarisirwa kudzoka munyika chero nguva.
Vakuru vakati pafa munhu hapashaike muroyi.
Izvi ndizvo zvave kuitika mubato guru rinopikisa munyika, reMDC rinotungamirwa naVaNelson Chamisa, zvichitevera kudzingwa muparamende kwenhengo ina dzebato iri dzichinzi hadzichatevera zvido zvebatore MDC-T inotungamirirwa naMuzvare Thokozane Khupe.
Vakadzingwa muparamende neChipiri vanoti; mumiriri weKuwadzana, VaChalton Hwende, mumiriri weDangamvura-Chikanga, VaProsper Mutseyami, mumiriri weBulawayo, Muzvare Thabitha Khumalo pamwe naseneta Lillian Timveos.
Nemusi weChina mutevedzeri wasachigaro weMDC yaVaChamisa, VaJob Sikhala, vazivisa vatori venhau kuti nhengo dzavo dzose dzave kumbomira kuenda kuparamende senzira yekuratidza kunyunyuta kwavo nezvakaitwa neparamende izvi.
Kunyange hazvo VaSikhala vakati nhengo dzavo dzambomira kuenda kuparamende, pari zvino paramende yakavharwa uye inotarisirirwa kuvhurwa musi waChivabvu 19.
Danho rakatorwa neparamende iri rekudzinga nhengo dzeMDC ina idzi rinotevera mutongo wakapiwa nedare repamusorosoro reSupreme Court, wekuti bato reMDC ridzokere pane zvaraive mugore ra2014, izvo zvinoreva kuti hakuna bato reMDC Alliance, rinove rine nhengo dziri kudzingwa muparamende.
Sachigaro vebato reMDC inotungamirwa naVaChamisa mudunhu reNorth America, VaTawanda Dzvokora, vanoti matambudziko ose ari kuitika mubato ravo aya ari kuratidza kuti ruoko rweZanu PF rwuri kushanda mukuedza kuparadza bato ravo.
VaDzvokora vanoti izvi zvinoonekwa kuburikidza nekuvhurwa kwedare reSupreme Court uye kuvhurwa kweparamende kuti idzinge nhengo dzavo kunyange hazvo vanhu vairambidzwa kufambafamba pachityirwa kuparadzirwa kweCoronavirus inokonzera chirwere cheCovid-19.
Asi sachigaro veZanu PF mudunhure North America, VaRegis Charumbira, vanoti MDC haifanirwe kuvazora mafuta enguruve yavasina kudya, vachiti bato rinopikisa iri rinofanirwa kuzvikanga nemafuta aro.
VaCharumbira vanoti zviri pachena kuti bato reMDC harina kurongeka uye haridi kutevedzera bumbiro remitemo yenyika, kunyange hazvo raive rimwe remapato akanyora bumbiro iri muna 2013.
Kwasara svondo rimwe chete kuti Kisimusi isvike, izvo zvave kuita kuti zvizvarwa zveZimbabwe zviri kunze kwenyika zviite chipatapata zvichipinda munyika kubva munyika yazvigere dzakasiyana siyana.
Miganhu yenyika inonzi yatotanga kuona huwandu hwevanhu vari kupinda munyika, zvikuru vari kubva kuSouth Africa vachishandisa muganhu weBeitbridge.
Bepanhau reChronicle rinoti bazi reZimbabwe Revenue Authority, ZIMRA, ratowedzera huwandu hwevashandi vepamuganho uyu nekuisa vamwe makumi masere vabva kune mimwe miganhu isiri kunyanya kuwandirwa nevanhu.
Mitsetse yevanhu nedzimotokari zviri kuda kupinda munyika inonzi iri kuramba ichikura zuva nezuva.
Mutungamiri wesangano rinomirira vanorarama nekutenga nekutengesera kunze kwenyika, reInternational Cross Border Traders Association, VaDenis Juru, vanoti vemabhazi vatokwidzawo mari dzinobhadharwa nevafambi nezvikamu zviri pakati pemakumi mashanu kubva muzana nezana kubva muzana, zvichienderana nekuti rwendo rwacho rwunogumira kupi.
VaJuru vanotiwo vanotambira nemufaro danho reZIMRA rekuwedzera vashandi paBeitbridge, asi vanoti handizvo zvinopedza dambudziko rekunonoka kufamba kwevanhu.
VaJuru vanoti chinofanirwa kuitwa neZIMRA kutenga michina mitsva yekushandisa kurerutsa basa revashandi vepamiganhu yenyika.
Nhasi pasi rese riri kucherechedza zuva revapoteri, reWorld Refugees Day, mahofisi eUnited Nations High Commission for Refugees (UNHCR) muZimbabwe achitenda Zimbabwe nekuramba yakavhura magonhi ayo kuvapoteri kunyange hazvo pasina mari inokwana kuchengetedza vapoteri ava pamwe nekuona kuti vawana zvose zvavanoda.
Mukuru anoona nezvekuchengetedzwa kwevapoteri muZimbabwe musangano reUNHCR, Amai Mwongeli Makau, vati zuva riri kucherechedzwa pasi pedingindira rakanangana nekukurudzira vanhu kuri vapinde mutsoka dzevapoteri kana kuti “Taking A Step With Refugees”.
Vati izuva rakakosha zvikuru sezvo paine kurudziro yekuti vanhu vese vaone zvavangaite mukusimudzira mugariro wevapoteri vari munyika.
Zimbabwe ine vapoteri zviuru makumi maviri nemazana matanhatu nevatanhatu uye Amai Makau vaudza Studio 7 kuti panodiwa mamiriyoni masere emadhora eku America pagore kuti vakwanise kunge vachiritira vapoteri ava.
Asi vati vanofara kuti hurumende yeZimbabwe pamwe nemasangano anopa rubatsiro ari kuedza napose paanogona napo kuona kuti vapoteri vagara zvakanaka muZimbabwe.
VaTichaona Mabonga, avo vanochengetedzawo vapoteri muhofisi yeUNHCR muZimbabwe, vati nhasi izuva guru rekutenda basa rinoitwa nenyika nevanhu vanochengetedza vapoteri.
Vapoteri vazhinji muZimbabwe vanogara kuTongogara Refugee Camp kuChipinge uye VaMabonga vati UNHCR ichishanda nehurumende yeZimbabwe, iri kuedza kuona kuti vapoteri ava vagara zvakanaka uye vawana dzidzo nehutano kwakanaka.
Asi vati kuchine matambudziko akatarisana nevapoteri kuTongogara nekuda kwekushomeka kwemari.
Vati nekuda kwekushomeka kwemari kwave kukosheswa zvinhu zvakaita sehutano zvinoreva kuti vapoteri havazodzidziswe mabasa emaoko ayo anozovabatsira mune remangwana.
Amai Makau vaudza Studio 7 kuti pane vamwe vapoteri vakaenda kuzvikoro zvepamusoro vave kutozvishandira vachiitawo mabasa epamusoro uye vanoti izvi zvakwanisa kuitika nekuda kwerubatsiro kubva kunyika dzakaita seGermany pamwe nemasangano akaita seGoal Zimbabwe.
Vati pavapoteri vese vari muZimbabwe zviuru gumi nezvitatu vanogara kuTongogara kozotiwo vamwe vari munzvimbo dzakasiyana siyana uko vari kushanda kana kuita zvemabhimisisi mushure mekupihwa mvumo nehurumende yeZimbabwe.
Mutauriri wesangano remubatanidzwa wemasangano anoshanda akazvimirira, reCrisis In Zimbabwe Coalition, VaTabani Moyo, vaudza Studio 7 kuti zuva ranhasi rakakosha zvikuru uye hurumende yeZimbabwe inofanira kupa vapoteri vose mukana wekuita zvavanoda sezvakatarwa pazviga zveUnited Nations.
Vati izvi zvakakosha kuita sezvo Zimbabwe ine zvizvarwa zvakawanda kunze kwenyika zviri muhupoteri.
UNHCR inoti pane vanhu vari pakati pezana nezana nemakumi mashanu vanopinda munyika mwedzi wega wega vachitsvaga hupoteri uye vazhinji vavo vanobva kuDemocratic Republic of Congo, Rwanda neBurundi.
Pavapoteri vese vari munyika zvikamu makumi mashanu nezvitatu kubva muzana varume koti zvikamu makumi mana nezvinomwe kubva muzana vakadzi uye zvikamu makumi matatu nezvitanhatu zvavo kubva muzana vana vari pakati pegore kusvika pamakore gumi nemanomwe.
Amai Makau vanoti hapana mupoteri ati adzokera kunyika kwake mukati memakore mashoma apfuura uye hapanawo kana chizvarwa cheZimbabwe chimwe chete chati chadzoka kubva kuhupoteri.
Hatina kukwanisa kunzwa kubva kuhurumende kuti kune zvizvarwa zveZimbabwe zvingani zviri muhupoeri sezvo hurumende yange isati yapindura mibvunzo yedu pataenda pamhepo.
Asi sangano reInternational Organization for Migration rinoti zvizvarwa zveZimbabwe zvinosvika mamiriyoni mana zvakabuda munyika nezvikonzero zvakasiyana siyana zvichinogara munyika dzakasiyana siyana zvizhinji zvichitsvaga hupoteri.
Kunyange hazvo zuva iri richipembererwa musi wa20 Chikumi pasi rese, Zimbabwe ichacherechedza zuva iri musi wa4 Chikunguru sezvo riri iro zuva rakatarwa nehurumende yeZimbabwe.
Vamwe vagari vekuChimanimani vari kukurudzira hurumende kuti iuye ivatorese zvitupa vachiti izvi zviri kuvakanganisa kuwana chikafu sezvo vamwe vevari kupa chikafu vari kuda kuti vaburitse zvitupa pakuvatambirisa chikafu zvichitevera Mafashamu eCyclone Idai.
Vamwe vagari vekuChimanimani vakaita saAmai Sarudzai Kubvenyika vanoti vari kutadza kutambira chikafu chiri kutambiriswa vanhu nehurumende nemamwe masangano ari kubatsira nechikafu nepamusana pekuti havana zvitupa.
Amai Kubvenyika vanoti vanhu vazhinji vakasara vasina mapepa anoita kuti vazikanwe kuti ndivanani zvichitevera mafashamu eCyclone Idai ayo akayeredza zvinhu zvavo zvese zvinosanganisira zvitupa, chikafu, mbatya nezvipfuwo. Izvi zvakatsinhirwa naVaHerbert Mapuka vekuChipinge.
VaMapuka vanoti hurumende inofanira kuuya kunzvimbo dzavagere nekukasika yopa vanhu pachena zvitupa nekukasika kuitira kuti vakwanise kuwana chikafu chiri kutambiriswa vanhu.
Vamwe vanhu vanotiwo zvakanetsa kuviga hama dzavo dzakafa mumafashamu aya sezvo mapepa ainge asipo. Asi hurumende yakatenda kuti pane dambudziko ikavimbisa kuti ichatumira vanhu vekwamudzviti kuti vashande vari kuChimanimani neChipinge.
Zvichakadai, mumwe wemasabhuku emuChimanimani uye vachimirira bhuku rekwaManzou kunzvimbo yeSkline muChimanimani, VaCharles Manzou vanoti dai hurumende yaendesera vanhu chikafu munzvimbo dzavanogara kupihwa kwechikafu kuvanhu kotungamirirwa nemasabhuku sezvo vachiti masabhuku ndiwo anoziva vanhu vaanogara navo pane kuti vanhu vanobva kunzvimbo dzakasiyana-siyana vaungane panzvimbo imwechete.
Gurukota rinoona nezvemagariro evanhu Doctor Sekai Nzenza vaunza Studio 7 kuti kuendesa chikafu kune dzimwe nzvimbo kwange kuchinetsa asi zvave nani sezvo nzvimbo dzakawanda dzave kufambika sezvo mauto ari kugadzira mazambuko.
Pope Francis vatumirawo mashoko enyaradzo kunyika nhatu dzakawirwa nedambudziko redutumupengo kana kuti tropical cyclone Idai iro rauraya vanhu vanogona kudarika chiuru chimwe chete muZimbabwe, Mozambiuque neMalawi.
Pope Francis vakataura mashoko aya kuvatendi vekereke yavo yeRoman Catholic kumuzinda wavo weSt Peters Square kuVatican vachiti vari kunzwa kurwadziwa kwakanyanya kune vanhu vakawirwa nedambudziko iri.
Kunyangwe hazvo hurumende ichi kuti vanhu vafa kusvika parizvino makumi mapfumbamwe nevasere, sangano reRed Cross rinoti huwandu uhu hwasvika pazana nevana.
Munyori mukuru mubazi rezvekuburitswa kwemashoko VaNick Mangwana vanoti hurumende inofanira kutanga yawana magwaro ose anodiwa pakuti izopa huwandu hwevanenge vashaya. Asi vati vanhu vakawanda vakayeredzwa nenzizi.
Rakurudzirawo vanhu kuti vabatsire Zimbabwe nemvura, magumbeze uye mambure anodzivirira humhutu.
Vatungamiri venyika dzeNigeria VaMuhammadu Buhari uye we Armenia VaArmen Sarkissian vatumira tsamba dzenyaradzo. SADC yatumira mari inosvika zviuru mazana matatu nemakumi mashanu kuZimbabwe. Mozambique neMalawi. African Union yapawo rubatsiro kunyika nhatu idzi.
Kutongwa kwemutevedzeri wasachigaro webato reMDC inotungamirwa naVa Nelson Chamisa, VaJob Sikhala, avo vari kupomerwa mhosva yekuda kubvisa nechisimba mutungamiriri wenyika VaEmmerson Mnangagwa, kwatadza kutanga nhasi zvichinzi mutongi wedare repamusoro reMasvingo anofaniraa kutonga nyaya iyi ange asipo. Asi VaSikhala vanoti mashok aya ndeemugotsi matsuro.
Gweta raVaSikhala, VaJeremiah Bamu, vaudza vatori venhau kuti mutongi wenyaya iyi VaGarainesu Mawadze vari kutarisirwa kuzonwa nyaya iyi musi wa3 Kukadzi apo vanenge vadzoka kubasa.
Hurumende inoti mumwedzi waChikumi gore rapera, VaSikhala , vakaudza vatsigiri vebato ravo kuBikita kuti vanoda kubvisa VaMnangwagwa nechisimba sarudzo dza2023 dzisati dzasvika. Vatsigiri veMDC vakawanda zvikuru vange vauya kudare iri.
Mune imwewo nyaya, vamwe vemasangano anorwira kodzero dzevanhu nhasi yashoropodza hurumende pamwe nebato reZanu PF nekuda kuvandudza bumbiro remutemo renyika nechimbichimbi risati ratanga kunyatsoshanda kwemakore akawanda.
Vemasangano aya vanoti chinagwa ndechekuda kupa mutungamiri wenyika masimba akawandisa.
Amai Nyunyutai Mudzingwa, vesangano rinomiririra vasingaoni reZimbabwe Association of Visually Handicapped, vanoti kuvandudzwa kwe bumbiro hakusi kubva muzvido zvevanhu.
Dare re makurukota enyika, rakatambira kuti bumbiro remitemo rivandudze muzvikamu zvinosvika gumi nezvina, zvizhinji zvichiwedzera mutungamiriri wenyika masimba.
Zvimwe zvikamu zvisiri kuwirirana ne vemasangano aya zvinosanganisiri chikamu 161 chinoda kupa simba ku sangano rinoitisa sarudzo munyika re Zimbabwe Electoral Commission(ZEC), kuti ritare miganhu yenzvimbo dzino vhoterera izvi zvaiitwa ne bazi re ZimStart rinoverenga vanhu makore gumi oga oga munyika.
Amai Lucia Masekesa munyori we Nango muMasvingo, vanoti vanhu havavimbi neZEC saka ikapihwa simba iri zvinogona kukanganisa sarudzo munyika.
Asi mutauriri weZanu PF muMasvingo, VaRonald Ndava, vanoti hapana chakaipa pakuvandudzwa kwebumbiro remutemo nebato rakakunda musarudzo zvine mutsindo.
Bhiri re kuvandudza mutemo rinonzi nevanopikisa riri kuda kupa mutungamiriri wenyika simba rekusarudza vatevedzeri vake pasina kuvhotererwa, uye kudoma vakuru vevachuchisi nekuwedzera makore epabasa evatongi vematare edzimhosva.
Gurukota rezvemitemo VaZiyambi Zimbai vanoti hapana chakaipa kuita izvi. Asi vanopikisa vanoti uku kuda kungopa masimba akawandisa kumutungamiri wenyika izvi zvakarambwa nevanhu pavakavhotera bumbiro iri muna 2013.
Mufundisi Oliver Mandisodza, veMen of Valour, Purpose and Vision Men’s Ministry, vanoti kereke yavo nevatenderi vavo vakagara vachishandisa madandemutande echizvino zvino kana kuti ‘social media’ mukuparadzira shoko raMwari nekutaurirana nevatendi vavo.
Vanoti vatenderi vekereke yavo vanonzwisisa uye vanotevedzera zvirongwa zvekuti vanhu vasaungana panguva ino yekurwisana nechirwere checoronavirus.
Mufundisi Mandisodza vanoti kunyange hazvo shoko raMwari risina zvinoridzivirira, vanhu vanofanirwa kuita zvavanoudzwa kuti vaite nehurumende dzavo.
Vanoti vatendi vavo vari kuenderera mberi muminamato yavo nemune zvese zvavanofanirwa kuita mukereke asi vachiitawo zvinokurudzirwa nevezvehutano.
Vanotenga midziyo muzvitoro zveMachaina muBotswana vachizozvitengesa kuZimbabwe, vanoti midziyo yavanogarotenga haichisiri kuwanikwa muBotswana sezvo midziyo iyi isiri kuuya nehuwandu hunotarisirwa kubva kuChina nepamusana pedambudziko reCoronavirus.
Mumwe anoita basa rekutenga midziyo iyi muBotswana, achizotengesa kuZimbabwe, Muzvare Precious Nyikadzino, vanoti chirwere cheCoronavirus chiri kuita kuti bhizinesi ravo riderere zvikuru nokuti hakuna midziyo muzvitoro zvavagara vachitenga.
Chimwe chizvarwa cheZimbabwe, VaAllen Dewere, vanotiwo midziyo yakafanana nematerevhizheni makuru, nezvipfeko zvenguva yechando, hazvisi kuwanika muzvitoro izvi.
Vana muzvinabhizinesi vekuChina vari muBotswana vaudza Studio7 kuti havasi kukwanisa kuhodha midziyo kunyika kwavo nepamusana pekuti South Africa haisi kubvumidza kuti ngarava dzinobva kuChina dzipinda munyika iyi senzira yekudzivirira kupararira kwechirwere ichi, icho chakatanga kuChina kwakare gore rapera.
Nyanzvi munyaya dzezvehutano, Dr. Thomas Chaitezvi, vanoti vanotenga nekutengesa zvinhu vanofanirwa kumbomira kufamba famba senzira yekudzivirira kupararira kwechirwere ichi.
Chimwewo chizvarwa cheZimbabwe chinorarama nekutenga nekutengesa, VaLuckson Kambeva, vanoti pamusoro pedambudziko reCoronavirus, rimwe dambudziko ravakatarisana naro, kupera kwesimba remari, izvo zvinoita kuti zvinhu zvavanoda kutenga, zvivadhurire.
Kunyange hazvo ZimTrade ichiti hakuna kutenga nekutengeserana kune hudzamu hwakakura pakati peBotswana neZimbabwe muongororo yayakaita gore rakapera, inoratidza kuti Zimbabwe yakatenga zvinhu zvinosvika mamiriyoni anodarika makumi maviri emadhora ekuAmerica, mari zhinji ichibva kuvanhu vanotenga zvinhu muBotswana vachizozvitengesa muZimbabwe.
Rimwe sangano revashandi re Zimbabwe Congress of Trade Unions kana kuti ZCTU rinoti riri kushushikana zvikuru nemitengo yezvinhu kana kuti inflation zvekuti hazvishamise vashandi vakaratidzira.
NeMugovera sangano reZimbabwe National Statistics Agency kana kuti Zimstats rakazivisa kuti mitengo yezvinhu kana kuti inflation yakwira kusvika pamazana masere nemakumi matatu nemanomwe kubva muzana kana kuti 837, 53%.
Muna Chikumi mitengo yezvinhu yaive pazvikamu mazana manomwe nemakumi matatu nemanomwe kubva muzana kana kuti 35, 53%.
Gurukota rinoona nezvevashandi, Muzvinafundo Paul Mavima vanoti nhaurirano dzemihoro dziri paviri, kuTripartite Negotiating Forum dzinobata nyika yose, asi dzimwe dzinoitwa kumaindustry nemaNational Employment Councils.
Munyori mukuru weZCTU VaJaphet Moyo vanoti mushandi aomerwa nezvinhu zvekuti havashamisike akatanga kuratidzira.
Sezvo tisina kusimbira divi rimwe chete setsvimbo, tabatawo mutungamiri wesangano revashandirwi reEmployers Confederation of Zimbabwe kana kuti EMCOZ Doctor Israel Mure avo vati vanoda kuwedzera vashandi mari asi vari kutatarikawo nekushaya mari sezvo makambani asiri kushanda nemazvo nekuda kwechirwere checoronavirus.
Vatsigiri venhabvu vatarisana nemamwe machikichori ebattle for Zimbabwe makundano e2015 Castle Lager Premier Soccer League asati asvika kwamvura yacheka makumbo.
Nhandare yeBarbourfields Stadium ndiyo inenge iine machikichori enhabvu aya apo Bosso neDeMbare dzichange dzichitatsurana zvekare gore rino mushure mekunge zvikwata zvinemukurumbira izvi zvapihwa mukana wekusangana mumakwikwi ema semi fainari emukombe weNetone Easycall Cup.
Izvi zvinotevera kubatanidzwa kwaitwa zvikwata izvi nemusi weChipiri zvakasiya mamwe machikichori emutambo pakati pechikwata chichangotora mukombe weCastle Lager Premier Soccer League cheChicken Inn neCaps United.
VaRodwell Thabe vekuPremier Soccer League vati mitambo iyi yese ichatambirwa munhandare yeBarbourfields musi wa 5 na 6 Zvita vachiwedzera ivo kuti vePSL havasati varonga kuti mutambo uchatanga ndeupi.
Zvichakadaro, mubati wehomwe muchikwata cheDynamos VaWebster Marechera vanoti makundano aya ndiwo asara zvekuti varikutarisira kusvika mufainari nekutorawo kamari kuti vabatsirike.
Mutevedzeri wasachigaro weHighlanders VaMgcini Mpofu vabvuma kuti mutambo uyu unenge wakaoma zvikuru asi vachivimbisa kuti chikwata chavo chirikuuya chakaveza mapfumo.
Chicken Inn yanga isina mumiriri pamabiko aitwa eEasycall Cup aya sezvo varikupemberera kutora mukombe weCastle Lager Premier Soccer.
Asi muongorori wezvemutambo wenhabvu vaEvans Magwere vanoti vachiona matambiro anga achiita chikwata ichi gore rino apo vaisangana neCaps United vanoona kunge Chicken Inn iri pamberi.
Pamutambo weDynamos neHighlanders vanoti mutambo uyu wakaoma zvikuru asi vachiwedzera ivo kuti nekudhererwa kwakaitwa Bosso neDembare makore ano hapana zvirikusanduka.
Masemi fainari aya arikubva ateverwa svondo rinotevera nefainari iyo ichaitwa musi was 13 Zvita munhadandare ichazoziviswa.
Vachakunda mumakundano aya vachawana mari inoita iyo zviuru makumi masere. Vachakundwa vacho vachiwanawo zviuru makumi mashanu.
Vachakundwa muma semi fainari vachawana ivo zviuru makumi matatu. Izvi zvirikureva kuti zvikwata zvina zvichiri kukwikwidza zvinotove ne zviuru makumi mashanu muhomwe.
Nyanzvi munyaya dzezvehupfumi dzinoti hurongwa hwekushandiswa kwemari hwakaturwa muparamende nemusi weChina negurukota rezvemari, VaMthuli Ncube, hadzisi kugutsikana nahwo.
Mukuru wesangano ravana chipangamazano reLabour and Economic Development Research Institute of Zimbabwe, VaGodfrey Kanyenze, vaudza Studio 7 kuti zviri kutaurwa naVaNcube hazvina musoro kana pakatariswa nyaya yekuti mvura haina kunaya zvakanaka mwaka uno pamwe nekutambura kuri kuita veruzhinji munyika.
Vachitura hurongwa hwekushandiswa mari pakati pegore, VaNcube vakati vashandi vanotambira mari isingadarike zviuru zvishanu zvemadhara vachange vasisabatirwe mari yemutero.
Asi mutungamiri wesangano rinomirira vashandi reZimbabwe Congress of Trade Unions, VaPeter Mutasa, vati kugadzirisa dambudziko rekushaya simba kwemari, hurumende inofanira kubhadhara vashandi nemari yekunze ichitorawo mitero yayo nemari dzekunze.
Kunyange hazvo vashandi vachida kubhadharwa nemari yekunze, VaNcube vanogara vakataura kuti homwe yehurumende haina mari yekunze yekuti vakwanise kubhadhara vashandi nemari yekunze.
VaNcube vakati mukushandisa kwavakaita mari vakasara nemari inoita mamariyoni mazana masere emadhora.
Asi imwe nyanzvi mune zvehupfumi, VaMasimba Manyanya, avo vaimboshanda nebazi rezvemari, vati mashoko aVaNcube haatambirike pakatariswa huwandu hwemari inofanira kunge yakashandiswa mukurwisana nechirwere cheCovid-19.
Munyori musangano rinomirira vanachiremba vadiki reZimbabwe Hospital Doctors Association, VaEmmanuel Masosota, vaudza Studio7 kuti zvinovarwadza kuti VaNcube vanotambanudza muromo wavo vachitaura kuti vane mari yakawanda yavakasara nayo muhomwe yavo asi vanachiremba nanamukoti vasina zvikwanisiro zvakakwana kuti vakwanise kuita basa ravo zvakanaka.
Mashoko aVaMasosota atsinhirwa nevaimbove gurukota rezvehutano muhurumende yemubatanidza, Doctor Henry Madzorera.
Vachitura gwaro remashandisirwo akaitwa mari nenyika kusvika pakati pegore nemusi weChina muparamende, VaNcube vakati mari yakashandiswa zvakanaka zvekuti hapana chikonzero chekuti pave nekuwedzerwa kwemari mubhajeti renyika kana kuti supplementary budget vachiti hupfumi hwenyika huchaderera gore rino nezvikamu zvina nechidimu kubva muzana nekuda kwechirwere cheCovid-19.
Asi vakati hupfumi uhu huchazosimuka nezvikamu zvinomwe kubva muzana gore rinouya .
Mushandi mukuru anoona nezvehupfumi mubato reZanu PF, VaTafadza Muguti, vati havakwanise kutaura pamusoro pezvakaturwa naVaNcube mu budget review statement vachiti vari kuda kutanga vagara pasi sebato kuti vaongorore mashoko aVaNcube.
VaNcube vakati hupfumi hwenyika munyaya dzekurima nekucherwa kwezvicherwa huchaderera zvishomanana gore rinouya kuburikidza nekunonoka kunaya kwemvura pamwe nekushayikwa kwemagetsi munyika.
Nyanzvi munyaya dzehupfumi dzinoti VaNcube vanogona havo kunge vakada kufadza nyika nekuratidza kuti mari haisi kungoshandiswa zvisina musoro, dambudziko riripo nderekuti VaNcube havangazvirovi dunhu vachiti vakachengetedza mari panguva iyo Zimbabwe isina zvikwanisiro munyaya dzekurwisana neCovid-19, vana mukoti navana chiremba vachiti vari kutadza kuita basa ravo nemazvo nepamusana pekushaya mari.
Nyanzvi idzi dzinoti kuita kwakadai kunoratidza kusarongeka kwehurumende inozviti mudura muzere nechikafu asi vanhu vasina chekudya.
Studio7 haina kuykwanisa kunzwa divi raVaNcube panyaya iyi sezvo vanga vasiri kubatika panharembozha yavo.
Dare re Constitutional Court muMalawi nezuro rakarasa zvakabuda musarudzo yemutungamiri wenyika yakaitwa gore rapera muna Chivabvu richiti paive nezvakawanda zvinoratidza kuti sarudzo iyi haina kuitwa nemazvo.
Dare iri rakatiwo sarudzo iyi inofanirwa kuitwa zvakare mukati memazuva zana nemakumi mashanu, richiti rinovimba kuti mutongo warakapa uyu hauzoparadzi nyika iyi.
Mutongo uyu unotevera nyaya yakakwidzwa nevatungamiri vaviri vemapato anopikisa avo vakanyunyuta vachiti sarudzo iyi yakanga yabiridzirwa nemutungamiri wenyika iyi, VaPeter Mutharika, avo vakasarudzwa zvakare kuve mutungamiri wenyika, vachikunda vaivatevera VaLazarus Chakwera nemavhoti mashomashoma. Mutongo uyu uyu unonzi unogona kupikiswa kudare reSupreme Court.
Asi vanoongorora zvematongerwo enyika vari mudzidzi paHoward University muWashington D.C, VaCalvin Manduna vanoti mutongo uyu hauna kungonakira vana veMalawi chete, asi kuti wakanakirawo zvizvarwa zvese zvedunhu reSADC, umo munowanzoita vanopikisa vanokwikwidza zvinenge zvabuda musarudzo vachiti dzinenge dzabirirwa.
Vamwe vagari vemuHarare vanonzi vatanga kutenga zvokudya nehuwandu senzira yekugadzirira kuti vagare vaine chokudya kana chirwere che Covid-19 kana kuti Coronavirus chikapinda munyika.
Vamwe vatengi vataura neStudio7 muHarare vati kupararira kuri kuita chirwere cheCoronavirus pasi rose kwave kuvapa kuti vagare vakatenga chikafu chakawanda kuitira kuti vasazoenda kuzvitoro kwavanogona kunosangana nevanogona kunge vane chirwere kana chikazopinda munyika.
Izvi zvinoteverawo mashoko emutungamiri wenyika, VaEmmerson Mnangagwa, nemusi weChipirti pavakakurudzira kuti pasawanikwe pane vanhu vanodarika zana vanenge vachiungana vachiti izvi zvinowedzera mukana wekutapuriranwa kwechirwere cheCoronavirus kunyange hazvo hurumende ichiti chirwere ichi hachisati chapinda munyika.
Mumwe wevanhu vaswera vachitenga chikafu chokuisa mudzimba ndiAmai Lenita Kadehere vanogara mumusha weAvondale avo vati vaswera vachitenga chikafu chisingakurumidze kuora kuitira kuti vagozowana chekudya panguva inogona kunge chirwere cheCoronavirus chapinda munyika.
Kunyange hazvo vamwe vakaita saAmai Kadehere vatanga kutenga zvinhu nehuwandu, vamwe vatengi vakaita saMuzvare Patricia Murahwa, avo vati vanogara mumusha weMufakose vati vane chido chekugara vakatenga chikafu kuti chigarire mumba kuitira nguva ichazenge yorambidzwa vanhu kufamba-famba kana chirwere cheCoronavirus chikapinda munyika asi homwe yavo yakabooka zvekuti vave kungoti chero zvazvaita bhurugwa rebenzi.
Vamwewo vatengi vakaita saVaTinos Manjengwa vanogara mumusha weGreendale vati vatenderera zvitoro zvakawanda vachitsvaga mishonga inoshandiswa pakugeza maoko kuti agare akatsvinda kana kuti ma sanitizer asi anga asiri kuwanikwa muzvitoro zvizhinji.
Vamwe vatengi vakaita saVaTendai Saunyama vaudza Studio7 kuti kune zvimwe zvitoro zvichiri kuwanikwa ma sanitizer aya, asi kuchidiwa mari yekunze yavanoti iri kuvanetsa kuwana.
Gurukota rezvehutano, VaObediah Moyo, vaudza Studio7 parunhare kuti veruzhinji vanofanira kugara vachigeza maoko avo uye vanokwanisa kushandisa sipo kuti vagare vakashambidzika uye vasagare vachibata kumeso nemaoko ane tsvina seimwe yenzira dzekuderedza mukana wekubatira chirwere cheCoronavirus.
VaMoyo vati chirwere ichi hachisati chave munyika asi sehurumende vakagadzirira zvakasimba kurwisana nechirwere ichi kana chikapinda munyika.
Asi vakambove gurukota rezvehutano, VaHenry Madzorera, vatiwo dambudziko rekushayikwa kwema sanitizer muzvitoro rinosiya veruzhinji vari panjodzi.
VaMadzorera vati izvi zvinoratidzawo kuti hurumende haina kugadzirira zvakakwana kurwisana nechirwere che Covid-19.
Hatina kukwanisa kutaura negurukota rinoona nezvekutengeserana, Amai Sekai Nzenza, kuti tinzwe divi rehurumende panyaya yekutenga zvinhu nehuwandu kwave kuitwa nevamwe vatengi.
Asi imwe nyanzvi munyaya dzezvehupfumi uye vachishanda nesangano reLabour, Economic Development and Research Insitute of Zimbabwe, VaPropser Chitambara, vati kumhanyidzana kuri kuita vanhu kutenga zvinhu muzvitoro kunogona kukonzera kushayikwa kwezvinhu muzvitoro zvizhinji.
Kunyange hazvo hurumende ichiti chirwere ichi hachisati chapinda munyika, pane vanhu vakati kuti vakambofungidzirwa kuti vane chirwere ichi vakazowanikwa vasina mushure mekuongororwa.
Sangano reWorld Health Organization rinoti chirwere che novel Coronavirus, icho chakatangira muguta reWuhan kuChina, chauraya vanhu vanodarika zviuru zvisere munyika dzakasiyana-siyana uye vanhu vabatwa chirwere ichi vanodarika zviuru mazana maviri pasi rose.
Mabhishopu ekereke yeRoma anoti akamirira mhinduro kubva kumutungamiri wenyika VaEmmerson Mnangagwa patsamba yavakanyora vachiti mhinduro yegurukota ezvekuburitswa kwemashoko Amai Monica Mutsvangwa havaitambire.
Mabhishopu manomwe ekereke yeRoma achimirira matunhu avo akanyora tsamba kana kuti Pastoral Letter achitaura kusamira zvakanaka kwakaita zvinhu munyika.
Mabhishopu aya anoti Father Robert Ndlovu vemuHarare, Father Alex Thomas vekuBulawayo, Father Paul Horan vekwaMutare, Father Michael Bhasera vekuMasvingo, Father Albert Serrano vekuHwange, Father Rudolf Nyandoro vekuGokwe naFather Raymond Mupandasekwa vemuChinhoyi.
Mutsamba iyi vakuru veRoma munyika ava vanoti havasi kufara nekwavanoti kutyorwa kwekodzero dzevanhu, kusamira zvakanaka kwenyaya dzezvehupfumi nematongerwa enyika vachiyambira hurumende kuti kurambidza vanhu kutaura zvavanoda kunoita kuti zvinhu zvirambe zvichioma munyika.
Vachidzokorora mashoko egamba rekurwira kodzero dzevanhu muAmerica muchakabvu John Lewis, mabishopu aya akati pachine rwendo kuti zvakarwirwa nevanhu muhondo zvizadzikiswe kana kuti “The March is Still On.”
Munyori mukuru nemutauriri wemabhishopu Father Fredrick Chiromba vanoti mashoko ekunyomba akapindurwa naAmai Mutsvangwa mashoko avanoti haasi ehurumende vachiti vaitaura zvavanofunga vega.
Father Chiromba vanoti vari kutarisira kupindurwa nemutungamiri wenyika VaEmmerson Mnangagwa mbune sezvo nyaya dzavakataura dziine chekuita nechimiro chenyika yose.
Vachipindura mabhishopu aya neMugovera, Amai Mutsvangwa vakati mabhishopu aya ayinge apindwa nemweya wetsvina wekuda kupesanisa vanhu pamwe nekuda kuti marudzi apandukirane sezvakaitika kunyika yeRwanda mugore ra1994 kukafa vanhu vanosvika zviuru mazana masere.
Patabvunza Amai Mutsvangwa kuti vachiri kumira nemashoko avo here uye kuti mashoko avo anomirira hurumende here, vati tivatumire mibvunzo pambozhanhare sezvo vari kubvunzwa nevanhu vakawanda, asi pataenda pamhepo vanga vasati vapindura.
Asi mukuru wezvekuburitswa kwemashoko muZanu-PF VaTafadzwa Mugwadi vati vanomira naAmai Mutsvangwa.
Asi mabhishopu aya awana rutsigiro kumasangano emakereke akawanda anosanganisira Zimbabwe Divine Destiny-ZDD, Evangelical Fellowship of Zimbabwe-EFZ- neZimbabwe Council of Churches-ZCC ayo anoti chokwadi chinofanirwa kutaurwa zvisinei kuti chinobata ani.
VaMagaya veZimbabwe Divine Destiny vanoti vanotsigira zvikuru gwaro rakanyorwa nemabhishopu eRoma vachiti gwaro iri riri kutaura zvakaitika uye zviri kuitika sezvo paine vanhu nhasi vari mutirongo vasina mhosva asi vamwe vakapara mhosva vasiri muhusungwa
Mabhishopu aya anopedzisira mugwaro ravakanyora vachiti vanoshuvira runyararo munyika, kutaurirana pamwe nekubatana kwevanhu vachivaka nyika pamwe chete izvo vanoti hazvisi kuitika parizvino.
Hakasi kekutanga mabhishopu achinyora gwaro rekusamira zvakanaka kwezvinhu munyika sezvo vakambonyora gwaro rakadai apo vaimbove mutungamiri wenyika mushakabvu VaRobert Mugabe avo vaive mukatorike vachitonga.
Muhurumende, mutevedzeri wemutungamiri wenyika VaConstantino Chiwenga uye mutauriri webato reZanu-PF VaPatrick Chinamasa inhengo dzekerereke yeRoma.
Vezvitendero zvakasiyana siyana vabatana pasi pemubatanidzwa we Gender and Faith Network mukurwisa dambudziko remhirizhonga iro vanoti ratekeshera zvakanyanya munyika.
Vedzisvondo ava vaparura chirongwa chinonzi “Speak Out,” icho vari kukurudzira vese vanosangana nemhirizhonga kuti vabude pachena vachitaura zvavari kusangana nazvo.
Chirongwa ichi chine chinangwa chekupedza mhirizhonga. Vedzisvondo ava vanoti vanhu vakabuda pachena kana vashungurudzwa, zvinobatsira mukuwana ruzivo rwekuti vonangepi kwavanganobetserwa.
Mumwe mudzimai abva kuchechi yeJohane Masowe eChishanu, Amai Charity Kagore, vakurudzira kunyanya madzimai echipositori kuti abude pachena kana ashungurudzwa.
Amai Kagore vati muchechi yavo madzimai mazhinji anoshungurudzwa haataure.
Mumwe mudzimai, Amai Grace Chigoche, vakurudzira vedzisvondo kuti vabatsire kuti vanhu vataure zvavanosangana nazvo muhupenyu hwavo zvakanangana nemhirizhonga mudzimba.
Amai Chigoche, avo vanoti vakashungurudzwa kwemakore mashanu vasina kwavanomhangara, vati pavaienda kuchechi vaingonzi namata izvo vati zvaisavabetsera padambudziko ravaive vakatarisana naro.
Amai Chigoche vatsanangura pagungano iri kushungurudzwa kwavakasangana nako muwanano yavo.
Mutauriri wesangano reZimbabwe Council of Churches, Reverend Kenneth Mtata, vati makereke ari kushushikana zvikuru nekukwikwira kwenyaya dzemhirizhonga muidzimba.
VaMtata vati zvinosuwisa ndezvekuti zvoita sekuti vanhu vave kutojairira nyaya yemhirishonga iyi munyika izvo vanoti zvasimudza vedzisvondo kuti vataure pamusoro pedambudziko iri.
VaMtata vatiwo chirongwa ichi chichaonawo vafundisi vachidzidziswa kuti vangarwise sei dambudziko remhirizhonga.
Nhengo yeZimbabwe Gender Commission, Amai Sibongile Mauye, vatiwo dambudziko remhirizhonga iri ronyanyokwira nekuda kwekuoma kwezvinhu munyika.
Vachitaura pakuparurwa kweSpeak out, mumwe mushandi kubazi remadzimai, VaEarnest Chimboza, vati kunyange hazvo mumakereke maisatarisirwa mhirizhonga, chokwadi ndechekuti kune mhirizhonga iri kuitika mumakereke.
VaChimboza vatiwo kunyange hazvo kutaura kwakanaka, vati chakanyanya kukosha kuziva kwekuenda kana munhu ashungurudzwa.
Vatiwo hurumende irimubishi yekugadzira nzvimbo dzekuti vanhu vanenge vashungurudzwa vanowana rubatsiro rwese rwavanoda panzvimbo imwechete.
Sangano reUnited Nations Population Fund rinoti muZimbabwe, munhu mumwe chete pavakadzi vatatu vari pakati pemakore gumi nemashanu nemakumi mana nemapfumbamwe, anosangana nemhirizhonga muhupenyu hwake.
Sangano iri rinotiwo mukadzi mumwe chete pavashanu vane makore mamweyo anosanganawo nemhirizhonga yepabonde.
Mutungamiri wenyika, VaEmmerson Mnangagwa, vashanyira mutungamiri webato rinopikisa reMovment for Democratic Change, VaMorgan Tsvangirai, avo vasiri kunzwa zvakanaka vari kumba kwavo kuHighlands muHarare.
VaMnangagwa vaperekedzwa nemumwe wevatevedzeri vavo, Retired General Constantino Chiwenga.
VaTsvangirai vange vaine mumwe wevatevedzeri vavo, VaNelson Chamisa, nevamwe vakuru vakuru vebato ravo.
VaMnangagwa naVaTsvangirai vanonzi vazoitawo musangano kwemaminetsi makumi mana nemashanu pasina vatori venhau.
Vaviri ava vanzi vataura nyaya dziri kunetsa munyika kusanganisira nyaya dzezvehupfumi.
Vachipedza musangano, VaTsvangirai vanonzi vabva vananga kunorapwa kuSouth Africa kwavagara vachienda kunorapwa chirwere chegomarara.
Mutauriri waVaTsvangirai, VaLuke Tamborinyoka, vanoti VaTsvangirai vanga vagara vaine rwendo rwekuenda kuSouth Africa.
Mutauriri waVaMnangagwa, VaGeorge Charamba, vati mutungamiri wenyika aona zvakakodzera kunoona mumwe wavo asiri kunzwa zvakanaka.
VaCharamba vatiwo zvaitwa naVaMnangagwa zvinhu zvinoremekedzwa zvikuru uye zvinoratidza kuti mutungamiri ane hunhu.
Vatiwo VaTsvangirai vakaratidzawo zvimwe chete pakagadzwa VaMnangagwa semutungamiri wenyika sezvo vakaendawo kunoona VaMnangagwa vachigadzwa kuva mutungamiri wenyika.
Mutungamiri webato guru rinopikisa reMDC Alliance VaNelson Chamisa vanoti mutungamiri wenyika VaEmmerson Mnangagwa havasi kuratidza hutungamiri panyaya iri kupomerwa mapurisa nevasori yekuva nechekuita nekupambwa kwenhengo dzevechidiki nhatu dzebato ravo vachidzokorora kuti zvave kuda kuti United Nations ipindire.
Vati vakatonyorera tsamba kuUnited Nations kuti munyika mapindwa naPongwe nekudaro inofanira kuongorora nyaya dzekupambwa kwevanhu.
VaChamisa vati VaMnangagwa vawana mikana miviri yekutaura nenyika nezuro kumarinda eHeroes Acre uye neMugovera panyaya yelockdown asi havana kana kutaura nezvekupambwa nekushungurudzwa kwenhengo yeparamende inomiririra Harare West mudare reparamende Muzvare Joanna Mamombe, nemutevedzeri wasachigaro weMDC Youth Assembly Muzvare Cecilia Chimbiri uye mutevedzeri wemurongi wemabasa musangano revechidiki iri, Muzvare Netsai Marova.
Vatatu ava vanonzi vakapambwa kuWarren Park vakazowanikwa kuBindura. Gurukota rezvemukati menyika VaKazembe Kazembe vanoti vakakumbira mukuru wemapurisa VaGodwin Matanga kuti vaongorore nyaya iyi.
Vanotiwo vanhu vanofanira kumirira ongororo iyi kwete kutaura zvisina humbowo. Hatina kukwanisa kubata mutauriri Asi VaChamisa vanoti havana chivimbo nezviri kuitwa izvi.
Nyika dzose shanu dzemuAfrica dzange dziri kumakundano eWorld Cup kuRussia dzabuda mumakwikwi aya zvichitevera kukundwa kwakaitwa Senegal 1-0 ne Columbia. Pane mumwe mutambo muGroup iri, Poland yakakunda Japan 1-0.
Makwikwi aya ave kuenderera mberi mangwana muchikamu chechipiri chenyika gumi nenhanhatu dzasara. France iri kutamba neArgentina musi weMugovera na 4 masikati kochizoti na 8 manheru Uruguay ichitamba nePortugal.
Nemusi weSvondo Spain iri kutamba neRussia nenguva dza 4 masikati, Croatia ichitamba neDenmark na8 manheru.
Mumwe mutambo pakati peBrazil neMexico unenge uriko nemusi weMuvhuro na 4 masikati kuchiti na 8 manheru kotamba Belgium nejapan. Nemusi weChipiri na 4 masikati, Sweden ichatamba neSwiterland uku Columbia ichitamba neBritain na 8 masikati.
Kunyangwe vakawanda vave kutarisira kuona achasimudza mukombe, vakawanda muZimbabwe vanoti kukundwa uku kwakasiya maTeranga Lions aine mapoinzi mana vakaenzana neJapan nepazvibodzwa zvekare asi maSenegal yave kudzoka kumba nemhaka yekuti vakawana makadhi akawandisaa kudarika Japan. Senegal yawakinwa iine makadhi matanhatu, maviri kudarika Japan.
Asi mutsigiri weDynamos VaTapiwa Mahwengwa havasi kugutsikana nemutemo mutsva uyu vachiti ivo wanga wakatarisana nekutsikirira Senegal.
Mutsigiri weDynamos VaAlpha Muganiwa vanoti varikurwadzikana zvikuru nekubuda kwaita Senegal mumakwikwi aya vachiti ivo vaedza asi zvaranmba. Senegal yave kubatana naEgypt, Morocco, Nigeria, ne Tunisia kudzoka kumba kuchisara kuWorld Cup kusina kana chikwata chimwechete chemuAfrica.
Asi kune vakawanda vanofunga kuti zvinhu ingadai zvisina kumira zvakadai, dai vabati vepembe vaiita basa ravo vasina divi ravaive vakarerekera. VaAllen Moyana vanotaura maonero avo. Muongorori wemutambo wenhabvu vaFarai Kambamura vanotsinhira.
Asi VaKambamura vanoti Africa haifanire kugara ichingochema asi kuti vawedzera mwando mumatambiro avo kuitita kuti kana pachibirirwa panoshaika chekubirira chacho.
Muongorori wemutambo uyu anoti Africa inofanira kuregedza zvekutsvaga varairidzi kunze asi kuti vatarise vari mudanga sezvo vane ruzivo sezvaratidzwa naAlilou Cisse weSenegal.
Asi VaMuganiwa vanoti varikutarisira zviri nani kubva kuAfrica mumakundano anotevera. World Cup inotevera ichaitirwa kuQatar muna 2022. Ipapo Zimbabwe inenge yadzoka mumakwikwi aya.
Sangano revashandi reZimbabwe Congress of Trade Unions, ZCTU, rakabatana nesangano revashandirwi reEmployers Confederation of Zimbabwe mukukurudzira hurumende kuti imbosendeka parutivi hurongwa hwekuti nyika ishandise dhora remuZimbabwe vachiti havana kunge vasumwa sezvavanotarisira.
Izvi zvakabuda pamusangano weTripartite Negotiating Forum kubva TNF waitwa muHarare neChitatu.
Hurumende kuburikidza nemutemo weStatutory Instrument 142 of 2019 yakati vanhu kana vachitenga nekutengesa zvinhu munyika havachabvumidzwe kushandisa mari dzekunze dzakaita sedhora rekuAmerica, Pula kana Rand.
Hatina kukwanisa kubata gurukota rezvevashandi, Amai Sekai Nzenza, kana mutungamiri weEMCOZ, Amai Nester Mukweva, sezvo vange vasiri kudaira nharembozha dzavo.
Asi Mutungamiri weZCTU, VaPeter Mutasa, vaudza Studio 7 kuti kana hurumende ikasavandudza zvinhu vashandi vacharatidzira.
Dare remakurukota riri kutarisirwa kupirwa nyaya iyi svondo rinouya.
Vatambi vemaWarriors vavimbiswa mari kana vakakunda mumitambo yavo mitatu yekutanga yeAfrica Nations Championships muGroup D mavari kuRwanda
Vatambi ava vavimbiswa madhora zviuru gumi ekugovana kana vakakunda Zambia mumutambo wavo wekutanga uyo uri muUmuganda Stadium muguta reRubavu neChipiri masikati.
Mutungamiri weZimbabwe Football Association, VaPhillip Chiyangwa, vanoti mitambo yese mitatu yekutanga ichange ine zviuru gumi pamutambo wega wega zvichipa vatambi ava zviuru makumi matatu.
VaChiyangwa vanoti mari ichapamhidzirwa kana vatambi ava vakakwanisa kusvika kuma kota fainari.
Sekutaura kwaVaChiyangwa mari iyi yakatambidzwa maneja wemaWarriors, VaShariff Mussa, avo vakapihwa basa rekugovanisa vatambi ava mari iyi kana vachinge vakunda sezviri kudiwa.
Mubati wehomwe wechikwata chemuPremier Soccer League cheCaps United, VaMorton Dodzo, vanoti zvaitwa neve Zifa izvi zvinofadza zvikuru sezvo zvichipa maWarriors shungu dzekukunda.
MaWarriors akasvika muRubavu neMugovera murairidzi wechikwata ichi, Kalisto Pasuwa, achiti iye ari kufara nemabatirwo avari kuitwa pavari kugara.
Kunyange hazvo pasina kundengendeka sezvinowanzoitwa kana kuchitambwa maAfrica Cup of Nations veruzhinji vari kutarisira kuti maWarriors achasimudza mureza weZimbabwe kumakundano aya.
Mumwe wavatsigiri venhabvu, VaZivanai Muroyiwa, vanoti pamberi nemaWarriors.
Kubvira musi wa 7 Chikumi, 1980, Zambia neZimbabwe dzasangana mumitambo inokwana makumi mana neina.
Pamitambo iyi Zimbabwe yakakunda mumitambo gumi nemishanu, Zambia ikabudirira kanomwe. Mimwe mitambo makumi maviri nemiviri yakapera iri mangange.
Kunze kweZambia, zvimwe zvikwata zviri mugungano re Group D iMali neUganda
VaMuroyiwa vanoti Mali neUganda hadzimire pamaWarriors vachiti ivo zvikwata izvi zvichadamburwa damburwa nemaWarriors.
Asi muongorori wezvemutambo wenhabvu, VaMisheck Chisaga, vanoti maWarriors asadherere Mali neUganda sezvo mutambo wasanduka zvikuru
Zimbabwe ichatamba neMali musi wa 23 Ndira, yozitamba zvakare neUgunda musi wa 27 Ndira.
Mitambo yose iyi ichatambirwa muUmuganda Stadium muguta reGisenyi.
Zvikwata zviviri kubva mugungano iri ndizvo zvinobudirira kuenda kumakota fainari.
Tsaona dzemumigwagwa dzinonzi dziri kuramba dzichiwanda muZimbabwe izvo zviri kutora hupenyu hwevanhu vakwanda, pamwe nekuremadza vamwe.
Vanoona nezvemafambisiro edzimotokari asina njodzi, veTraffic Safety Council, vanoti tsaona zhinji dziri kutora hupenyu hwevanhu dziri kukonzerwa nekukanganisa kwevatyairi kana kusaremekedza kwavo mitemo yepamugwagwa.
Vanotaura vakamirira boka iri, VaTatenda Chinoda, vanoti vatyairi vazhinji vanofunga kuti kufambisa motokari ndizvo chete zvinodikanwa pamugwagwa, vachikanganwa kuti zviripo zvizhinji zvinofanira kuteedzerwa motokari isati yafamba.
VaChinoda vanotizve pane vamwe vanokurudzira vatyairi kuti vamhanyise dzimotokari kana mabhazi, izvo zvinoisa hupenyu hwevamwe vanoshandisawo migwagwa munjodzi.
“Dzicharamba dzichiitika kana vanhu vasingabvumi kuti tsaona dzemumigwagwa dzinokonzerwa nekukanganisa kwavo kana kwemutyairi,” vanodaro VaChinoda.
VaChinoda vanotiwo mukuwongorora kweboka ravo, vanoona kuti kukanganisa kwevanhu kana vatyairi kwakakonzera tsaona dzinoita makumi mapfumbamwe neina kubva muzana mutsaona dzegore rino.
Gurukota rinoona nezvevashandi, Muzvinafundo Paul Mavima, vanoti hurumende ichaenderera mberi nehurukuro nevashandi vayo panyaya yemihoro yavo gore rinouya uye ine zviri mugapu zvairi kufunga kuti zvinogona kuvafadza.
Asi mutungamiri werimwe sangano reZIMTA, VaRichard Gundani, vanoti vashandi vari kutoda kuti nyaya yezororo isendekwe parutivi kuitira kuti vaendere mberi nehurukuro nekuti kudhura kuri kuita zvinhu nekuwedzerwa kwemari dzevana vechikoro kunopa kuti kumira nhaurirano kwezuva rimwe chete chairo kuomesere vashandi.
Vashandi vapedza gore rino vachingoramwa mabasa nenyaya dzemihoro.
Vamwe vari kuenda mazuva mashoma sezvo vari kuri havana mari yebhazi neyekudya uku hurumende ichiti haina mari sezvo iri kuyedza kugadzirisa nyaya dzezvehupfumi.
Nhasi mhuri yeZimbabwe iri kubatana mukurangarira rufu rwaVaMorgan Tsvangirai avo vakambove mutungamiri wehurumende uye mutungamiri wekutanga webato guru rinopikisa reMDC.
VaTsvangirai vakashaya musi wa14 Kukadzi muna 2018 vave nemakore makumi matanhatu nemashanu kuchipatara chemuSouth Africa mushure mekurwara nechirwere chegomarara.
Kunyangwe vakawanda vakakurudzira kuti vaitwe gamba renyika, izvi hazvina kutambirwa nehurumende zvakapa kuti vazoradzikwe kumusha kwavo kwaHumanikwa kuBuhera.
Mutauriri webato reMDC VaDaniel Molokela vanoti vari kurangarira VaTsvangirai kuMucheke Hall kuMasvingo uko mutungamiri webato iri VaNelson Chamisa vari kutarisirwa kuve munyarikani.
Nyika dzakawanda dzakabudirira dziri kuratidza pachena kuti hadzisi kufara nekukundikana kwehurumende yeZimbabwe kuvandudza mitemo inonzi iri kutyora kodzero dzevanhu uye yezvekudyidzana munyaya dzekutengeserana.
Mumiriri weAmerica muZimbabwe, VaBrian Nichols, vanyora padandemutande ravo reTwitter nhasi kuti pavanhu mamiriyoni gumi nematanhatu vari muZimbabwe, vanhu zana nemakumi mana chete ndivo vakatongerwa zvirango uye America ichabvisa zvirango zvakatemerwa vatungamiri venyika chete kuburikidza nemutemo weZIDERA ndokunge vaunza hutongo hwejekerere.
Kushorwa uku kwapa kuti hurumende iite chipatapata kutumira makurukota ayo kuti aite misangano nevamiriri vedzimwe nyika vachitaura nezvemitemo yavanoti vari kuvandudza kusanganisa yakaita sePOSA neAIPPA.
Nezuro gurukota rezvekudyidzana nedzimwe nyika, VaSibusiso Moyo, vakasangana nevamiriri veBritain neCanada kumahofisi avo eMunhumutapa.
Gurukota rezvemitemo, VaZiyambi Ziyambi, vaudzawo Studio7 kuti vari kusangana nevamwe vamiriri vedzimwe nyika ava vachivaudza nezvavari kuita panyaya yekuvandudza mitemo.
Vanoti vakatosangana nevamiriri kubva kunyika gumi dzakabudirira.
Mutauriri wedare reparamende, VaJacob Mudenda, vari kuitawo zvimwe chetezvo.
Asi vanopikisa nemasangano anoongorora zvemitemo akaita seVeritas vanoti hurumende iri kungobata vekunze kumeso nekuti hakuna zvakawanda zvairi kuvandudza.
Mumwe wevatevedzeri vemutungamiri weMDC, VaTendai Biti, vanoti hurumende haina zvairi kuita kuvandudza zvinhu uye vachapikisa mabhiri ose achaunzwa kudare reparamende nekuti anopa hurumende mukana wekuramba ichimbunyikdza vanhu.
Komiti yeparamende iri kuongorora nyaya yehuwori iri kupomerwa vaimbove sachigaro wekomiti yezvemigodhi, VaTemba Mliswa, yaudzwa kuti muzvinabhizinesi wekuKwekwe, VaShepard Tundiya, avo vanozviti vakatumwa nemutungamiriri wenyika, VaEmmerson Mnangagwa, kunogadzirisa zvinhu kukambani yeHwange Colliery, ndivo vakakumbira kubhadharwa mari yechioko muhomwe, kwete VaMliswa.
Vachipa humbowo kukomiti iri kuongorora nyaya yehuwori iri kupomerwa VaMliswa, VaLeonard Chikomba veZanu PF, VaPrince Dubeko Sibanda naVaAnele Ndebele veMDC, muzvinabhizimisi VaJames Goddard, vati vakakokwa kuHarare naVaTundiya vachinzi vaida kupihwa mukana wekuti vachere marasha kuHwange sezvo kambani yaiveko, yeMota Engil, yainge isiri kuita basa zvinofadza.
VaGoddard vati vakaudzwa naVaTundiya kuti izvi zviitike, vaifanira kutanga vasangana nenhengo dzekomiti yezvemigodhi uye ndosaka vakazosangana nenhengo ina idzi kumahofisi avo kuBorrowdale.
VaGoddard vati pamusangano uyu, VaTundiya vakati vainge vatumwa nemahofisi emutungamiriri wenyika kuzogadzirisa zvinhu kuHwange.
Vati VaMliswa vakataura kuti hurumende yaida kuti vemakambani akazvimirira vashande vevanhu vari muhurumende mukusimudzira hupfumi hwenyika.
VaGoddard vati VaMliswa vakabuda mumusangano uyu usati wapera uye vakazosara vokumbirwa mari VaMliswa vatoenda.
Pavabvunzwa negweta raVaMliswa, Advocate Tawanda Zhuwara, kuti ndiVaMliswa vakavakumbira mari here, VaGoddard varamba kuti VaMliswa havana kumbovakumbira mari.
VaGoddard vati VaTundiya ndivo vakavaudza kuti nhengo dzekomiti iyi dzaienda kuHwange uye dzaida zviuru mazana mana emadhora kuti dzizopa vamwe vanhu kuHwange kuitira kuti ivo VaGoddard vakwanise kuwana basa rekuchera marasha kumugodhi uyu.
Vatiwo VaNdebele vainge vari mutokari mavo apo VaTundiya vakavakumbira mari vachiti yaidiwa nenhengo dzeparamende uye paivewo naVaChikomba naVaSibanda.
Vati vakatyamadzwa chose nekuita kwaVaTundiya uye VaTundiya vakabva vavati vaikwanisa kubvisa mazana maviri ezviuru zvemadhora uye vozobvisa imwe yacho kana vapihwa contract yekuchera marasha kuHwange.
Vati ipapo VaChikomba vakabva vavanyorera nhamba dzeAccount yekubhanga kwavo kuti vagoisa mari iyi.
Vati kunyange hazvo vakatambira Account yaVaChikomba, havana kuisa mari iyi mubhanga uye remangwana racho vakafonerwa naVaNdebele vachivaudza kuti vainge vasina kufara nezvainge zvaitika.
VaGoddard vati vakayambirwa naVaNdebele kuti vaifanira kuchenjerera zvaitwa naVaTundiya.
VaGoddard vati vakabvuma kuuya kuHarare nekuti vainge vatenda kuti VaTundiya vainge vachishandira kumahofisi emutungamiriri wenyika.
Vati VaTundiya vakavapa kero yemahofisi emutungamiriri wenyika yepaMunhumutapa Building uye vakatovanyorera tsamba mbiri vachishandisa kero iyi.
Asi vati mushure mekukumbirwa mari ndopavakazotanga kuda kuongorora kuti VaTundiya vaive munhu akaita sei.
Vati vakazofonera mutevedzeri wemutungamiriri wenyika, VaKembo Mohadi, vachiti vainge vaisiri kufara nezvaitika.
Vati nyaya iyi yakazobuda pachena mushure mekunge VaMohadi vati vafanira kumhan’ara nyaya iyi kana vainge vakazvipira kupa humbowo kumapurisa.
Vati vakamhan’ara nyaya nekuti vanoda kuti bhizimisi riitwe pachena uye vati vakazvipira kusimudzira Zimbabwe.
Nhasi vaGoddard vabvunzurudzwa nemagweta enhengo dzeparamende dziri kupomerwa mhosvapamwe nenhengo dzekomiti iyi.
Vamwe vachapa humbowo kukomiti iyi, ndemumwe mushandi waVaGoddard, VaDavid Stein, gavhuna webhanga guru renyika, Doctor John Mangudya, VaTundiya pamwe nenhengo dzeparamende dziri kupomerwa mhosva.
Gore rapfuura, VaTundiya vakakoka nhengo dzebhodhi reHwange kuState House vachiti dzaidiwa nemutungamiriri wenyika, VaEmmerson Mnangagwa, asi pakasvika nhengo idzi kuState House hadzina kusangana nemutungamiriri wenyika.
Kunyange hazvo VaMliswa nekomiti yavo vakaratidza kusafara nekushandiswa kwezita nemahofisi emutungamiriri wenyika, izvi zviri kuenderera mberi.
Komiti yaVaMliswa yaiongororo huwori hunotyisa hwaitika mukambani yeHwange uye vakazodzingwa kukomiti iyi mushure mekukonana nedzimwe nhengo dzekomiti iyi kubva kuZanu PF.
Komiti yeparamande inoona nezvevanhukadzi pamwe nevechidiki inoti haisi kufara nezviri kuitwa nemamwe makiriniki ari pasi pemakanzuru sezvo vanhukadzi vakazvitakura vari kubhadharisa mari kuti vabatsirwe.
Komiti iyi inoti izvi hazvisi pamutemo.
Izvi zvakabuda pachena mushure mekunge komiti iyi yashanyira zvipatara zvehurumende pamwe nemakiriniki ari pasi pemakanzuru uko vanhukadzi vakazvitakura vari kubvisiswa mari iri pakati pemadhora makumi mashanu nemashanu kusvika pamadhora makumi matatu kuitira kuti vabatsirwe.
Sachigaro wekomiti iyi, Amai Priscilla Misihairabwi Mushonga, vanoti havana kuona dambudziko iri muzvipatara zvehurumende, asi kuti dambudziko iri riri mumakiriniki ari pasi pemakanzuru.
Vanoti zviri kuitwa nemakanzuru izvi zvinotyora mutemo wakatarwa nehurumende wekuti madzimai akazvitakura arapwe pachena.
Amai Mushona vanoti ongororo yekomiti yavo inotaridza kuti madzimai anenge atadza kubvisa mari idzi kumakiriniki nezvipatara zviri pasi pemakanzuru, vari kurambidzwa kubuda mumakiriniki aya, kana kutorerwa magwaro ekuzvarwa kwevana vavanenge vasununguka.
Amai Mushonga vanotiwo komiti yavo haisi kufara nezviri kuitwa nevakuru vepa Edith Opperman Maternity Center, iyo iri muMbare.
Mbare musha unogara veruzhinji, uye vazhinji vacho vachitambura.
Amai Mushonga vanoti vakaudza madzimai ari pakiriniki iyi kuti vadzoserwe mari dzavakabhadhara sezvo Edith Opperman Maternity Center iri kubhadharisa madzimai aya mari zvisiri pamutemo.
Amai Mushonga vanoti vachasvitsa kuparamende zvose zvavaona, uye vachasangana negurukota rezvehutano, VaDavid Parirenyatwa, kuitira kuti vagadzirise zviri kuitika paEdith Opperman Maternity Center.
Studio7 haina kukwanisa kunzwa divi revakuru vepaEdith Opperman Maternity Center.
Komiyi yaAmai Mushonga yashanyira zvipatara zvehurumende nemakiriniki emakanzuru emuBulawayo, Gwanda, Zvishavane, Chivhu neHarare vaine chinangwa chekuzvionera nemaziso avo zviri kuitika.
Mutungamiri webato rinopikisa reIdeal Party Zimbabwe VaTinashe Jonasi vakasungwa nemusi weMuvhuro nemapurisa vachipomerwa mhosva yekuzvidza mutungamiri wenyika VaEmmerson Mnangagwa.
VaJonasi vanonziwo vange vachironga kusunga VaMnangagwa, nevatevedzeri vavo General Constantino Chiwenga naVaKembo Mohadi.
Gweta raVaJonasi VaDenford Halimana vesangano reZimbabwe Lawyers for Human Rights vanoti vaJonasi vakasungwa vari paJameson Hotel vakananga kuMunhumutapa Building kunosunga VaMnangagwa nevamwe vatungamiri venyika vachiti izvi chete ndizvo zvingaunze hutongo hwejekerere.
VaJonasi vari kutarisirwa kumiswa pamberi pedare muHarare nemusi weChitatu.
Nherera nevanoshaya kwaMurehwa vari kunyemwerera nemufaro zvichitevera rubatsiro rwemari inoita zana nemakumi mashanu ezviuru zvemadhora rwavakapihwa nehurumende yeAmerica kuburikidza nesangano reUnited States Africa Development Foundation.
Sangano reHeather Chimoga Orphan Care rakapihwa mari iyi nemusi weChina kuitira kuti ishandiswe mumabasa emaoko anounza mari kuitira kuti risarambe richipemha rubatsiro.
Imwe nherera inochengetwa nesangano iri, Althea Kaputa, anoti rubatsiro urwu huchavandudza hupenyu hwake.
Izvi zvinotsigirwawo naTrosky Nyahunzvi, uyo ari kuita Form Three. Nyahunzvi anoti haazivi kuti aitangira papi dai asina rubatsiro rwaanowana.
Imwe yechirikadzi yakasiiwa ine vana vapfumbamwe inogara muWard 1 mumusha weNyamashato kwaMurehwa, Amai Emmaculate Murehwa, vanoti sangano reHeather Chimoga riri kushandura hupenyu hwenherera zhinji.
Mutungamiriri weHeather Chimoga, VaAlbert Mukondwa, vanoti vanotarisira kuti mari yavakapihwa iyi ivabatsire mumabasa avo emaoko kuti vasarambe vachipemha.
Sangano iri riri kubatsira nherera mazana manomwe ane makumi masere nemana dziri muzvikoro zvakasiyana-siyana kusanganisira kumaunivhesiti.
Mumiriri weAmerica MuZimbabwe, Ambassador Harry K. Thomas Junior, vanoti zvinovafadza zvikuru kuwona zvirongwa zvinobetsera mukusimudzira nherera nevechidiki kuitira kuti vave nehupenyu hwakajeka.
Nyanzvi munyaya dzezvehutano dzinoti dziri kutyira zvikuru kuti chirwere chechimbwamupengo chichapararira zvakanyanya zvikuru sezvo vanhu vakawanda vari kurumwa nembwa dzisina kubaiwa jekiseni rinodzivirira chirwere ichi.
Vanhu vanodarika mazana mana vanonzi vari kurumwa svondo rega rega nembwa dzisina kubaiwa nhomba yekudzivirira chirwere chechimbwamupengo, izvo zvava kutyirwa kuti dambudziko rechirwere ichi, rinogona kuvhiringa hutano hwemunhu vakawanda vanenge varumwa.
Imbwa dziri kuruma vanhu idzi dzinonzi dzinenge dzisina kuchengetedzwa mudzimba, zvinopa kuti dziswere dzichizvifambira muguta reHarare.
Nyazvi munyaya dzezvehutano, Dr. Josephat Chiripanyanga, vanoti kana munhu arumwa nembwa, anofanira kuona muridzi wembwa yamuruma kuitira kuti azive kana yakabaiwa nhomba yechimbwamupengo.
Dr. Chiripanyanga vanoti chirwere chechimbwamupengo chinonetsa kurapa zvokuti murwere akanonokerwa kurapwa, anoguma ave kuhukura sembwa kusvikira azofa nokuti anenge anonokerwa kurapwa.
Dr. Chiripanyanga vanoti munhu anofanira kuenda kuchipatara mukati memazuva matatu kubva paanenge arumwa nembwa kuitira kuti majekiseni aanozobaiwa akwanise kushanda kuuraya huturu hwechimbwamupengo.
Nyanzvi yezvirwere zvinotapuriranwa mubazi rehutano, Dr. Portia Manangazira, vanoti vanhu vanodarika mazana mana vanorumwa nembwa uye zhinji dzacho dzinenge dzisina kubaiwa nhomba yechimbwamupengo.
Dr. Manangazira vanoti pasi rose hakuna munhu akararama mushure mokunge arumwa nembwa ine chimbwamupengo.
Sekuru Kamwelo Banda veku Cranborne vanoti zvinoshamisa kuona vanhu vanogara nembwa dzinodarika gumi padzimba dzavo zvinova zvinhu zvisingabvumirwe pamutemo weHarare City Council.
Dr. Manangazira vanoti mutemo wePublic Health Act unoraira maguta ose kuti vatevedzere zvakatarwa maererano nehuhwandu hwembwa hunofanirwa kuchengetwa paimba yoga yoga vakati asi mutemo uyu hausi kutevedzerwa.
Dr. Manangazira vanoti vanhu vanodarika zviuru zvisere vakarumwa nembwa gore rakapfuura munyika zvikaonekwa kuti chikamu chikuru chembwa idzi dzaiva dzisina kubaiwa nhomba yechimbwamupengo.
Studio 7 yakaedza kunzwa kubva kumutauriri weHarare, VaMichael Chideme, kuti sei kanzuru yavo isiri kutevedzera mitemo inovasungira kuona kuti imbwa dzemuguta dzabaiwa nhomba here kana kuti kwete, asi havana kuda kutaura nezvazvo.
Asi VaChideme vanoti munhu wese anosungirwa kuchengetera imbwa dzake pamba pakakomberedzwa nemudhuri uye paine ghedhe rinovharwa kuitira kuti dzisaruma vanhu vanenge vachizvifambira.
VaChideme vanoti kanzuru yavo iri kushushikana zvikuru nenyaya yembwa dziri kungomhanya mhanya munzvimbo dzakawanda dzisina muridzi wadzo.
Mumwe mushandi wekuZimbabwe Society for The Prevention of Cruelty to Animals, uyo akaramba kudomwa nezita rake, sezvo asingabvumidzwe kutaura nevatori venhau, anoti vanhu vazhinji vari kutadza kuchengeta imbwa dzavo nepamusana pekuoma kwaita zvinhu munyaya dzehupfumi.
Apo zvikoro zvavhurwa, vamwe varairidzi vatadza kuenda kubasa vachiti havana mari yekufambisa kuenda kubasa asi vamwe vashoma vanoti vakwanisa kuenda vachityira kudzingwa basa.
Ongororo yaitwa neStudio7 mudunhu reMasvingo, yaratidza kuti vana vazhinji vaenda kuchikoro, vasingadzidze, uye havana kudzingirwa mari yechikoro kunyange hazvo vanga vasina kubhadharirwa mari idzi.
Vana ava havana kutanga zvidzidzo zvavo sezvo vadzidzisi vakawanda vange vasiri pabasa.
VaEstone Mathews, avo vanodzidzisa pachikoro cheZaka Primary School, vati vakundikana kuenda kubasa nekuti vange vasina mari yebhazi uye yekubhadharira vana vavo chikoro.
Mumwe mudzidzisi aramba kudomwa zita rake ati kunyange aenda kubasa, haana kudzidzisa sezvo vana vaswera vakangogara.
Masangano anomirira vadzidzisi akaita seProgressive Teachers Union of
Zimbabwe (PTUZ) ne Amalgamated Rural Teachers Union’s of Zimbabwe (ARTUZ), akaita chisungo chekuti nhengo dzawo dzisaende kubasa panovhurwa zvikoro nhasi.
Mutungamiriri we PTUZ, VaTakavafira Zhou, vati chisungo chavo chabudirira zvikuru nhasi.
Mukuru wemabasa edzidzo mudunhu reMasvingo, VaZedias Chitiga, varamba kutaura neStudio7 nezvenyaya iyi.
Asi vamwe vabereki vanoti kunyange hazvo vana vasina kudzingwa, vari kuremerwa nekutenga mabhuku, makavha, pamwe nemaunifomu ayo ari kudhura.
Bazi rezvedzidzo yepasi rakarambidza zvikoro kukwidza mari richiti vashandise yatarwa gore rapera izvo zvaita kuti vana vazhinji vasadzingwe muzvikoro.
Nyaradzo yevanhu gumi nevaviri vakafira kuChecheche kuChipinge kutanga kwemwedzi uno yakaitwa neChishanu munzvimbo iyi.
Hurumende yakange yakamiririrwa negurukota rezvedunhu reManicaland, Doctor Ellen Gwaradzimba, uye inonzi yakabatsira nemari nezvimwe panyaradzo iyi.
Mukuru wesangano rePlatform for Youth Development Trust, VaClaris Madhuku, avo vakange vari panyaradzo iyi, vanoti zvinhu zvakafamba hazvo zvakanaka asi dzimwe hama dzevafi dzakaratidza kunyunyuta kuti hurumende haina kuvapa nguva yakakwana sezvo vaida kukoka hama dzavo nevakuru vakuru vemakereke kuti vavepo.
“Vazhinji vemhuri dzakashaikirwa vange vachidawo nguva yakanyatsokwana kuti chirongwa chinyatsoonekwa kuti ndechemhuri dzakashaikirwa,” VaMadhuku vaudza Studio 7.
“Sezvo yange iringuva yekunyaradza, vaifanira kudai vakauya vazhinji ndevemakereke akakomberedza nharaunda kuti vauye vachenure nharaunda.”
Vanhu gumi nevaviri vakafa pedyo neChecheche Growth Point apo kombi yakabonderana nerhori yeGreen Fuel yakange yakatakura nzimbe ichienda kuChiredzi.
Vaimbova vashandi vekanzuru yeHarare vari pamudyandigere vanoti vari kuda kunoona mutungamiri wenyika, VaEmmerson Mnangagwa, kuitira kuti vabatsirwe kugadzirisa dambudziko ravakatarisana naro rekusapihwa mari dzavo.
Vanhu ava vanoti vari pamudyandigere, asi hapana mari yavari kuwana kubva kuLocal Authorities Pension Fund, iyo inobata mari dzemudyandigere dzevashandi vekanzuru.
Nepamusana pekushaya mari dzavo, vanhu ava vari kutadza kubhadhara mari dzemvura nemimwe mitero, izvo zviri kuzopedzisira vavharirwa mvura nekanzuru.
Mumwe wevanhu ava, VaDennis Mpezeni, vanoti kusawana mari yavo zviri kuvatadzisa kuronga hupenyu hwavo zvakanaka.
VaMpezeni vanoti kwakatombouya vanotevera zvikwereti zvekanzuru vachida kuti vabhadhare mari iyi, asi ivo vasina mari yepamudyandigere yavari kupihwa.
Mumwe mugari, VaAnselm Midzi, vanoti kanzuru yeHarare yakatyora kodzero dzavo nokuti yakavasiiswa basa vasvitsa makore makumi matanhatu chete, asi mutemo uchiti munhu anoenda pamudyandigere kana asvitsa makore makumi matanhatu nemashanu.
Kubva zvavaendeswa pamudyandigere, VaIgnatius Sanyika vanotiwo vakapiwa kachidimbu kemari yavo kuitira kuti vanorapwa tsviyo, asi mari iyi
Mutauriri weHarare City Council, VaMichael Chideme, vanoti mari yevashandi yakabatwa kare neLAPF nokudaro kanzuru haina chikwereti navo, asi vanobvuma kuti kanzuru ine chikwereti kuLAPF chemari yevashandi vachiri pabasa.
Meya weHarare, Va Herbert Gomba, vanoti LAPF ndiyo inofanira kujekesera vanhu ava kuti chii chiri kuitika pamari dzavo nokuti mari yavo iri kutobereka iri ikoko, kwete kukanzuru.
Asi mukuru weLocal Authorities Pension Fund, VaCharles Mandizvidza, vanoti ichokwadi kuti vane dambudziko rokusabhadhara vanhu vari pamudyandigere nenguva nokuti makanzuru ese zvawo emuZimbabwe, haasi kubhadhara mari sezvaaisimboita kare.
VaMandizvidza vanoti makanzuru emunyika ane mari inodarika mazana maviri emamiriyoni emadhora, uye kanzuru yeHarare yave nemakore mashanu isingabhadhare mari dzevanhu dzemudyandigere.
Vakafanobata chigaro chemukuru weInsurance and Pensions Commission, VaBlessmore Kazengura, vanoti ichokwadi kuti vashandi vari pamudyandigere havasi kutambira mari dzavo kubva kuLAPF.
VaKazengura vanoti makambani anobata mari dzepenjeni ane zvikwereti zvinodarika mazana matanhatu ane makumi matatu emamiriyoni emadhora, iyo inofanirwa kunge ichipiwa vashandi venenge vave pamudyandigere.
Asi vari pamudyandigere ava vanoti vava kuda kusangana naVaMnangagwa kuitira kuti dambudziko ravo rigadziriswe.
Sangano ravana chiremba reZimbabwe Hospital Doctors Assocition, ZHDA, rinoti nhengo dzaro hadzisi kuzodzokera kubasa kudzamara hurumende yagadzirisa zvichemo zvavana chiremba.
Sangano iri rinoti rinotambira mutongo wakaturwa nedare wekuti vana chiremba ava vadzokere kubasa mukati memaawa makumi mana nemasere, asi rinoti vanachiremba havana mari dzekuti vaendese kumabasa avo.
Vakafanobata chigaro chemutevedzeri wemutungamiri we ZHDA, Dr. Masimba Dean Ndoro, vati vanga vakabatikana kuti vataure nesu.
Asi imwe nhengo yeZHDA, Dr. Mthabisi Bhebhe, vati vanoremekedza zvikuru mutongo wakapihwa nedare nemusi weChishanu, asi vachadzokera chete kubasa kana hurumende yavapa mari inovakwanira.
Dr. Bhebhe vati mari dzekufambisa dziri kuramba dzichikwira nguva dzose, ukuwo mitengo yezvimwe zvinhu zvinokosha mukurarama, ichiita chamurambamhuru kukwira.
Hatina kukwanisa kunzwa divi reHealth Services Board, sezvo sachigaro vesangano iri, Dr. Paulinas Sikosana, vanga vasiri kubatika panharembiozha yavo.
Tatadzawo kubata gurukota rezvehutano, Dr. Obediah Moyo, avo vati tibate mukuru anoona nezvekuburitswa kwemashoko mubazi ravo, VaDonald Mujiri, avo tambobatawo vakati tiatange tabata Dr. Moyo.
Vana chiremba vakatanga kuramwa mabasa musi 3 Gunyana vachiti vanoda kuti hurumende ivabadhare mari dzinovakwanisa.
Hurumende inoti yakawedzera mari dzavana chiremba nezvikamu makumi matanhatu kubva muzana, asi vanachiremba vati yaive shoma.
Gurukota rezvemari, Muzvinafundo Mthuli Ncube, vati hurumende yashandisa mari shoma pane yavaifungira kuti vachange vashandisa kusvika pari zvino vakati zvinoratidza kuti hurumende ichangoshandisa mari yakatarwa yegore rino pamabasa ayo.
Vachitura ongororo yavo yemashandisirwo emari yehurumende yegore rino inoitwa pakati pegore, VaNcube vati zvisinei nedenda reCOVID-19 riri munyika, pamari yaifanirwa kunge yakashandiswa kusvika muna Chikumu, pakasara mari inosvika mamiriyoni mazana masere emadhora emaRTGS.
Va Ncube vazivisawo kuti mari inotambirwa nemushandi ichange ichizobatirwa mutero yakwidzwa kubva pamadhora zviuru zviviri kuenda pamadhora zviuru zvishanu.
Vatiwo pamari yevashandi vehurumende yavari kupiwa nekuda kwechirwere cheCovid-19, ichange isingabatirwi mutero kwegore rese kutanga mwedzi waKubvumbi.
VaNcube vatiwo kunyange hazvo pavakazivisa bhajeti regore rino vaitarisira kuti hupfumi hwenyika hukure nezvikamu zvitatu kubva muzana,vati izvi hazvichagoneki nekuda kwechirwere cheCovid-19 vakati hupfumi huchadzokera shure nezvikamu zvina nechidimbu kubva muzana.
Dzimwe nyanzvi munyaya dzehupfumi hwenyika dzinoti VaNcube havana kutaura kuti nyika ichapedza sei matambudziko aripo.
Nyanzvi munyaya dzezvehupfumi musangano re Labour and Economic Development Research Institute of Zimbabwe, VaNyasha Muchichwa, vati vanoshamiswa kunzwaVaNcube vachiti pane mari yakasara asi munyika muine matambudziko akawanda asina kugadziriswa sekuramwa mabasa kwaana chiremba huye kuwanisa vanhu zvekudya. Vatiwo mari isingabatirwi mutero ichiri shoma zvakanyanya.
Mumwe mugari wemuHarare, VaOwen Dhliwayo ,vatiwo zvataurwa naVaNcube hazvishanduri hupenyu hweveruzhinji avo vanga vari kutarisira kurerutsirwa munyaya dzehurombo
Mukuru wesangano reVendors Initiative for Social and Economic Transformation, VaSamuel Wadzayi, vatiwo VaNcube vanga vaine nhava yanga izere mhepo.
Vati vanga vakatarisira kuti paunzwe hurongwa hwekubatsira vanoita mabasa emaoko avo vakakanganiswa zvakanyanya nechirwere cheCOVID -19.
Vamwewo vatiwo vanga vachitarisira kuvandudzwa kwebhajeti renyika pachinzvimbo chekuudzwa kuti zvirongwa zvehurumende zviri kufamba zvakanaka nemari iripo.
Gurukota rezve mari, Va Mthuli Ncube, havana kuda kutaura nevatori venhau, kana kutorwa mavhidhiyo vachitaura, pamusangano wavakaita muWashington neChitatu manheru.
Musangano uyu wakanga wakarongwa nezvizvarwa zveZimbabwe zviri muWashington DC zvichida kunzwa kuti zvinhu zviri kufamba seyi kuZimbabwe, pamwe nezvingaitwe mukusimudzira nyika.
Asi vatori venhau vaive pamusangano vakanzi vasatore mavhidhiyo, uye havana kana kuwana mukana wekubvunza VaNcube mibzvunzo.
Vachitaura pamusangano uyu, VaNcube vakati hurumende iri kuedza nepainogona napo kugadzirisa zviri kunetsa munyika.
Asi vakabvuma kuti izvi zvichatora nguva uye zvichida kusunga dzisimbe sezvo zvinhu zvanga zvagara zvisina kumira zvakanaka munyika kwenguva yakareba.
VaNcube, avo vakadomwa gore rapera nemutungamiri wenyika, VaEmmerson Mnangagwa, segurukota risina nzvimbo muparamende, vakati vanhu vanoda kudyara mari dzavo muZimbabwe vanofanirwa kuita izvi izvozvi sezvo paine mukana wakanaka wekutanga mabhizinesi.
VaNcube vakataurawo pamusoro pekunetsa kuri kuita mari, asi vakati hurumende iri kutora matanho ekugadzirisa dambudziko iri.
Vari muWashington, VaNcube vanonzi vakasangana neChipiri nevakuru veInternational Monetary Fund, kusanganisira mukuru wesangano iri, Amai Christine Lagarde, pamwe nevakuru veWorld Bank, vachivapira nezvebudiriro yavanoti iri kuitika munyaya dzezvehupfumi muZimbabwe.
Kushanya kwegurukota rezvemari uku kunouya panguva iyo America neMuvhuro svondo rino yakawedzera zvirango negore rimwe chete ichiti hurumende yaVaEmmerson Mnangagwa haisi kuremekedza kodzero dzevanhu.
Sangano rinomiririra varairidzi vekumaruwa, reAmalgamated Rural Teachers Union of Zimbabwe, ARTUZ, rinoti raparura padandemutande, kana kuti ‘internet’, chirongwa chekubatsira varairidzi neruzivo uye nekuvaraira kuti vangawana sei mari panguva yekumboramwa basa.
Mutungamiriri weARTUZ, VaObert Masaraure, vaudza Studio 7 kuti nhasi sangano ravo ratangidza kushambadza zvirongwa zvakasiyana siyana padandemutande apo ririkuunza zvidzidziso zvakanangana nevarairidzi kuti vakwanise kuzvibatsira pamwe chete nemhuri dzavo vachiita mabasa avanodzidzisa vana muzvikoro.
Gurukota rinowona nezve mitambo munyika VaMakhosini Hlongwane nemutungamiri we sangano reZIFA VaPhillip Chiyangwa nemusi weChitatu vakasangana nevatambi vechikwata chenhabvu chemaWarriors vakavapa mazwi ekuvashingisa mugadziriro yavo yemutambo weAfrica Nations Cup nemusi weChishanu nechikwata cheSwaziland.
Vanowona nezvekufambiswa kwemashoko musangano reZIFA VaXolisani Gwesela vanoti vatambi vese vekunze kwenyika vakadaidzwa nemurairidzi wechikwata ichi vakakwanisa kuuya kusara kwevatambi vatatu vekuBritain avo vanoti vanoda havo kutambira England.
Mutambo uyu urikutambwa panguva iyo vamwe vakuru muZIFA nevamwe vatambi vakatarisana nejere nenyaya yekutengeswa kwemitambo. Asi VaGwesela vanoti izvi hazvisi kuzokanganisa vatambi mumakwikwi avo.
Group L
Team P W L D GF GA GD PTs
1 Swaziland 2 1 0 1 4 3 1 4
2 Zimbabwe 2 1 0 1 3 2 1 4
3 Malawai 2 0 1 1 3 4 -1 1
4 Guinea   2 0 1 1 2 3 -1 1
Mamwe masangano anomirira vadzidzisi anoti haasi kutambira zvakabvumiranwa nemusi weChipiri nehurumende nerimwe remasangano anomirira vashandi vehurumende reApex Council munhaurirano dzaiitwa pasi peNational Joint Negotiating Council, kana NJNC.
NeChipiri, hurumende neveApex Council vakubvumirana kuti mushandi wehurumende anotambira mari iri pasi-pasi awedzerwe mari yake yemuhoro nezvikamu 139.23 percent, kubva musi waNdira 1 wegore rino.
Izvi zvinoreva kuti mushandi anga achitambira madhora chiuru chine makumi mana nemashanu ari maRTGS, achazenge ave kutambira maRTGS zviuru zviviri nemazana mashanu, uye mari yakanzi nehurumende ichatanga kubhadharwa mukupera kwemwedzi unouya asi yemwedzi uno ichibhadharwa zviri zvidimu-zvidimu kana.
Munyori mukuru musangano rinomirira vadzidzisi reZimbabwe Teachers Association, kana kuti Zimta, VaTapson Nganunu Sibanda, vaburitsa mashoko ekuti zvakabvumiranwa nehurumende neApex Council ndiwo magumo enhaurirano pakati pehurumende nevashandi vayo pari zvino.
VaSibanda vaudzawo Studio 7 parunhare kuti vari kukurudzira nhengo dzavo kuti kuti dzichitanga kuita basa sezvadzinotarisrwa kuti dzinge dzichiita.
Asi mamwe masangano akaita seAmalgamated Rural Teachers Union of Zimbabwe, kana kuti ARTUZ, pamwe nesangano reProgressive Teachers Union of Zimbabwe, kana kuti PTUZ, aramba kutambira zvakabvumiranwa nehurumende neApex Council izvi achiti zvakaitwa izvi kuzvidza vashandi.
Mutauriri weARTUZ, VaNation Mudzitirwa, vaudza Studio7 kuti mari yawedzerwa nehurumende iyi yakafanana nemutero wembwa.
Mashoko aVaMudzitirwa atsinhirwa nemutungamiri wePTUZ, VaTakavafira Zhou.
VaMudzitirwa vati chavanoda ndechekuti vapihwe mari yakaringana nemadhora ekuAmerica mazana mashanu inenge iri pamusika wemabhanga kana kuti interbank rate.
VaMudzitirwa vati nhengo dzavo dzicharamba dzisingakwanise kuenda kubasa zvichitevera kushomeka kwemari yawedzerwa nehurumende yavati idonhwe mugungwa.
Izvi zvatsnhirwawo naVaZhou avo vati chinodikanwa ndechekuti hurumende igadzirise gakava riripo pakati payo nevashandi vayo nekukasika kuitira kuti vashandi vehurumende vakwanise kuenda kumabasa.
Gurukota rezvevashandi, VaPaul Mavhima, vati kunyange hazvo vachida kuwedzera vashandi vavo nemari yavari kuda, homwe yehurumende yakabooka zvekuti havakwanise kuita izvi sezvo hupfumi hwenyika husina kumira zvakanaka.
Chikwata chemaWarriors chirikupemberera chakananga kuma 2017 Africa Cup of Nations kwapera makore gumi vachizhamba.
Kunyange hazvo pachiri nemutambo mumwechete wasara, maWarriors abudirira kuenda kuma 2017 Africa Cup of Nations finals mushure mekurakasha Malawi 3-0 izvo zvavasvitsa pamaponzi mapfumbamwe ayo asina chikwata chinovadarika mugungano iri.
Zimbabwe iri kuenda kumakwikwi aya ichibatana neEgypt iyo yakatora mukombe uyu kanokwana kanomwe kudarika nyika dzose, Guinea-Bissau iyo iri kuenda kumakwikwi aya kekutanga, Algeria, Cameroom, Ghana, Mali, Morocco, Senegal neGabon iyo iri kupinda mumakwikwi nenyaya yekuti munyika iyi ndimo muri kuitwa makwikwi aya.
Kwasara zvinzvimbo zvitanhatu chete parizvino, izvi zvinosanganisa vana vanenge vatungamira zvikwata zvavo nedzimwe nyika mbiri dzinenge dzapera dziine mapoinzi akawanda dziri pachidanho chechipiri.
Swaziland iri mugungano rimwe chete neZimbabwe inokwanisa kusvika pamaponzi mapfumbamwe iwaya ikakwanisa kukunda Malawi mumutambo wavo wekugumisira asi varikumashure kweZimbabwe 1-0 mumitambo inotariswa kana zvikwata zvikapedza zvine mapoinzi akaenzana.
Kunyange hazvo vanotungamira nhabvu vasina kuzivisa vatsigiri vemutambo uyu vachiri munhandare kuti Zimbabwe yaive yabudirira kuenda kuGabon, veruzhinji vange vave kuzvizivira vega zvichienderana nemhemberero yakaitika munhandare iyi mutambo uchangopera.
Mutisigiri weDynamos VaSolomom Mundera avo vaingomhanya mhanya nemureza weZimbabwe mutambo uchitambwa vanoti varikutoshaya pekubata nemufaro vachiti ivo chikwata chemaWarriors chakabatana.
VaDesire Mbidzo avo vanoita zveball juggling pese pamotamba zvikwata zvenyika muNational Sports Stadium uyezve vachibva kumhuri inozivikwanwa zvikuru munhabvo iyi yakabika John, Davis, naFarai Mbidzo vanoti izvi ndizvo zvavanga vakamirira vachiti ivo zvinombota kuti vambokanganwa nhamo dzenyika idzo dzkavamomotera.
Cuthbert Malajila uyo akanwisa chibodzwa chekugunosora anoti vakaita zvavakavimbisa vatsigiri vavo.
Zvakamira zvakadai, mutungamiri wevatambi Willard Katsande anoti makore anga awandisa Zimbabwe isati yakwanisa kuenda kumakundano aya achiti iye zvinofadza.
Katsande ndiye mutungamiri wevatambi wechipiri pamakore makumi matatu nematanhatu apfuura kukwanisa kuendesa kumaAfrica Cup of Nations.
Pater Ndlovu ndiye aive mutungamiri wevatambi apo Zimbabwe yakaenda kuma 2004 na 2006 Africa Cup of Nations.
Pakaenda maWarriors kuma2004 na2006 Africa Cup of Nations, maWarriors akabuditswa munharaunda yekutanga asi Katsande anoti ikozvino vanofanira kusvika kuma kota fainari
Asi vaMbidzo vanoti chikwata cheZimbabwe ichi hachina kunyatsosimba zvinemutsindo zvekuti panezvakawanda zvinoda kugadziriswa vemuZimbabwe vasati vatanga kurotanezvekunokunda kumafainari..
Mutungamiri wesangano idzwa rave kutungamira nhabvu munyika reNational Football Association of Zimbabwe VaPhillip Chiyangwa vanoti varikumirira kuti mitambo irikuitwa ikozvino itange yapera kuti vaone kuti hurongwa hwegadziriro vachahufambisa sei. Asi ikozvino, mhemberero irikuenderera mberi.
Huwandu hwevanhu vabatwa nechirwere cheCovid-19 hwakakwira neChishanu manheru kusvika pamazana matatu nemakumi mana nevatatu zvichitevera kuwanikwa kwevanhu gumi nemumwe chete vaine chirwere ichi nemusi weChishanu.
Pavanhu vakawanikwa vaine chirwere ichi neChishanu, vose vaibva kuSouth Africa.
Vanhu vapona kubva kuchirwere ichi vasvika pamakumi mashanu nemumwe, vashaya vachiri vana, izvo zvinosiya huwandu hwevanhu vachiri kurwara ne Covid-19 vari pamazana maviri nemakumi manomwe nevanomwe.
Vanhu vakaongororwa chirwere ichi nemusi weChishanu munyika yose vanosvika mazana masere nemakumi mashanu nevaviri.
Vazhinji vevanhu vari kuwanikwa vaine chirwere ichi ndevaya vakadzoka kumusha kubva kuSouth Africa, vari munzvimbo dziri kuchengeterwa vakabva kunze kwenyika.
Izvi zvave kuita kuti vemasangano anorwira kodzero dzevanhu vakawanda vakurudzire hurumende kuti ione kuti vanhu vari kuiswa munzvimbo idzi vachengetedzwa zvakanaka here, vachiti vamwe vari kuwanikwa vaine chirwere ichi vanogona kunge vari kuchibata, kanawo zvimwe zvirwere, vave munzvimbo idzi.
Sachigaro vesangano rinomirira zvizvarwa zvekune dzimwe nyika zviri muSouth Africa, reAfrican Diaspora Forum, Doctor Vusumuzi Sibanda, vanoti nekuda kwekuti vanhu vari kunzvimbo dziri kuchengeterwa vanobva kunze ndivo vari kunyanya kuvhenekwa, zvave kuita sekunge vari kubva kuSouth Africa ndivo chete vari kuwanikwa vaine chirwere ichi.
Doctor Sibanda vanoti hurumende inofanirwa kutambanudza chirongwa chayo chekuvheneka vanhu yovhenekawo nevagara vari munyika, nekuti kunogona kunge kuine vakawanda vari kurwara kana kufa nechirwere ichi, asi vasingazive nekuti havasi kuongororwa.
Vanoshorawo huwori hwavanoti vari kunzwa kuti hurkuitwa nedzimwe dzihurumende dzemuAfrica, dzavanoti dziri kushandisa zvisizvo zvikwanisiro nedzimari zvakapiwa nevekunze kuti zvibatsire mukudzivirira kupararira kweCovid-19 muAfrica.
Pasi rose huwandu hwevanhu vabatwa nechirwere cheCovid-19 hunonzi neJohns Hopkins Hospital yekuAmerica hwadarika mamiriyoni manomwe ane mazana mashanu ezviuru, uye vafa vave kudarika zviuru mazana mana nemakumi maviri nezviviri.
America ndiyo ichiri pamusoro pahuwandu hwevanhu vabatwa nechirwere ichi, avo vave kudarika mamiriyoni maviri, vafa vachida kusvika zviuru zana negumi nezvina.
Mutungamiri wenyika, VaEmmerson Mnangagwa, vaparura hurongwa huchatevedzerwa nenyika pakurwisa chirwere cheCoronavirus panguva iyo masangano evadzidzisi ari kukurudzira kuti zvikoro zvose zvivharwe.
Vachiparura hurongwa uhwu kuState House uhwo huri kudaidzwa kuti National Covid-19 Preparedness and Response Plan, VaMnangagwa vati ibasa remunhu wese ari munyika kuti aone kuti paagere pakashambidzika kuitira kuti chirwere che Coronavirus chisarambe chichitapuriranwa kana chichinge chazopinda munyika.
Gurukota rezvehutano, VaObediah Moyo, vatiwo vari kufara kuti chirwere ichi hachisati chapinda muZimbabwe vachiti izvi hazvifanire kuita kuti Zimbabwe irare nezamu mukanwa.
Mumiriri weWorld Health Organization muZimbabwe, VaAlex Gasasira, vatiwo chirwere che Coronavirus chiri kupararira nekukasika zvekuti chavakutoda mushandira pamwe pakati pehurumende dzepasi rose pamwe neveruzhinji.
Kunyange hazvo VaMnangagwa vakati vanhu vanodarika zana vasaungane seimwe yenzira dzekudzikisa mukana wekuti vanhu vasatapurirane chirwere ichi, mamwe masangano evarairidzi anoti zvikoro zvinofanira kuvharwawo.
Muaturiri wesangano revadzidzisi vekumaruwa reAmalgamated Rural Teachers Union of Zimbabwe, VaNation Mudzitirwa, vaudza Studio7 kuti sangano ravo riri kukurudzira kuti zvikoro zvose munyika zvivharwe mangwana chaiye vachiti muzvikoro zvizhinji hamuna mvura zvinowedzera mikana yekuti chirwere che Coronavirus chitapuriranwe.
Mashoko aya atsinhirwa nemunyori musangano reZimbabwe Teachers Association, VaTapson Nganunu Sibanda, avo vaudza Studio 7 parunhare vari kuBulawayo kuti vana vechikoro vakabatwa nechirwere ichi vanogona kunotapurira vamwe kudzimba chirwere ichi chopararira.
Mutungamiri wesangano reProgressive Teachers Union of Zimbabwe, VaTakavafira Zhou, vati zvikoro zvikasavharwa mangwana vachakurudzira nhengo dzesangano ravo kuti dzisaende kubasa kubva neMuvhuro.
Mumwe mubereki ane vana vaviri vanodzidza pane chimwe chikoro chiri muHarare, Amai Blantina Mukwesha, vati vave kutyirawo hupenyu hwevana vavo izvo zviri kupa kuti vatsigire zviri kutaurwa nemasangano evarairidzi.
Gurukota rezvedzidzo, VaCain Mathema, vaudza Studio 7 parunhare kuti havataure neStudio7 vachiti havadi kubvunzwa zvinhu zvisina musoro.
Asi VaMnangagwa vakaudza vatori venhau kuState House neChipiri svondo rino kuti zvikoro zvicharamba zvakavhurwa sezvo kwangosara mavhiki matatu chete kuti zvivharwe panopera kotoro yekutanga yegore rino.
Sangano reWorld Health Organization rinoti Coronavirus yauraya vanhu vanodarika zviuru zvisere uye vanhu vakawanikwa vaine chirwere ichi vanodarika mazana maviri nemakumi maviri ezviuru.
Nyaya yemudzimai wemumwe wevatevedzeri vemutungamiri wenyika, VaConstantino Chiwenga, Muzvare Marry Mubaiwa, yaendeswa mberi zvakare kumusi wa14 Ndira gore rinouya nemutongi wedare ramejasitiriti, VaChrispen Mberewere.
Izvi zvinotevera kumira mudare kwaitwa neMuvhuro naMuzvare Mubaiwa, sehurongwa hwekunzwikwa kwenyaya dzavari kupomerwa, zvichireva kuti Muzvare Mubaiwa vacharamba vari muhusungwa.
Muzvare Mubaiwa, avo vari kuramba mhosva dzavari kupomerwa, vari kupomerwa mhosva dzinoti yekuda kuuraya murume wavo, kuburitsa mari kunze kwenyika zvisiri pamutemo, pamwe nekufojera magwaro emuchato wavo.
Gweta rinorwira kodzero dzevanhu uye vachishanda neHuman Rights Watch kuchamhembe kweAfrica, VaDewa Mavhinga vanoti Muzvare Mubaiwa vanosungirwa nebumbiro remitemo kuti kodzero dzavo dziremekedzwe kunyange vari muhusungwa.
Vanoti mamwe madzimai anorwira kodzero dzevanhu vanofanirwa kunge vachimira naMuzvare Mubaiwa munyaya dzekuwona kuti kodzero dzavo dzaremekedzwa pasina kutarisa kuti vanotsigira bato ripi.
VaMavhinga vanoti vazhinji vanogona kunge vari kutadza kutsigira Muzvare Mubaiwa sezvo vachinzi ndeve bato riri kutonga pari zvino reZanu PF.
" Zvakakosha kuti vanorwira kodzero dzevanhu, nyanya masangano emadzimai, vamire naMuzvare Mubaiwa kuti vaone kuti kodzero dzavo semunhu hadzisi kutyorwa,'' VaMavhinga vanodaro.
Mutevedzeri wasachigaro veMDC inotungamirwa naVaNelson Chamisa, VaJob Sikhala, vaudzwa nedare redzimhosva kuMasvingo kuti nyaya yavari kupomerwa inofanirwa kuenda kunotongwa nedare repamusoro, sezvo vari kupomerwa mhosva huru ine chekuita nekuda kubvisa hurumende zvisiri pamutemo.
VaSikhala vakasungwa muna Chikunguru vachipomerwa mhosva yekutaura mashoko anonzi nehurumende aive akanangana nekuda kubvisa hurumende zvisiri pamutemo.
Munyori anoona nezvemitemo muMDC, VaInnocent Gonese, vanoti havana kufara nedanho iri sezvo zvose zviri kuitwa zviriine chinangwa chekushungurudza VaSikhala, avo vanove nhengo inomirira Zengeza West mudare reNational Assembly.
VaGonese vanoti vachaenda kudare iri panotanga kunzwikwa nyaya yaVaSikhala vachivatsigira sezvo VaSikhala vasina mhosva yavakapara.
Kutanga gore rinouya mwana wese wechikoro achenge achimanikidzwa kuita zvemitambo.
Kubva pavana vadiki vekireshi kusvika kuvakuru vanenge vari muForm 6, vose ava vachange vachimanikidzwa kuita zvemitambo izvo zvaiswa muhurongwa hwezvidzidzo.
Izvi zvataurwa nemutevedzeri wegurukora rezvedzidzo, VaPaul Mavhima, avo vati hapana mwana achabvumidzwa kusaita zvemitambo.
VaMavhima vanoti kunyange vanenge vari muForm 6, avo vane vamwe vanga vachikudza dzidzo yemabhuku kudarika mitambo, vachange vachimanikidzwa zvekare sezvo mitambo iri iyo yave kubhadhara kudarika mamwe mabasa ese.
VaMavhima vataura izvi pamabiko aitirwa chikwata cheZimbabwe Special Olympics icho chakauya nemenduru gumi nembiri apo chakanokwikwidza kumakwikwi eSpecial Olympics World Championships ayo akaitirwa kuLos Angeles kuAmerica mwedzi wapera.
VaMavhima vanoti kare kare vana vese vechikoro vaimanikidzwa kuita mutambo wekutwasanudza muviri wePhysical Education, asi izvi zvakamboregedzwa nenyaya yekushanduka kwehupenyu muZimbabwe.
Zvichakadai, vatambi weSpecial Olympics vanoti vakadzidza zvakawanda apo vakaenda kunokwikwidza kuAmerica mumitambo yegorofu nekumhanya.
Muzvare Elizabeth Moyo, uyo akadzoka nemenduru yebronze anoti akanakidzwa zvikuru achiti dai zvaidzokororwa anga achida kudzokera zvekare.
Munyaradzi Musariri, uyo akatora menduru yesirivha, anotiwo vechidiki vanofanira kuita zvemitambo kuitira kuti vaonewo nzvimbo dzinonakidza sezvaakaita iye.
Zimbabwe yakatumira vatambi gumi nevashanu kumakundano ayo akaunganidza vatambi zviuru zvitanhatu nemazana mashanu pamwe nenyika zana nemakumi mapfumbamwe neshanu.
Muzinda weAmerica muZimbabwe wabvisa mari inoita mamirioni maviri nemazana mashanu ezviuru zvemadhora kuti ishandiswe mukubatsira vanhu vanoita zviuru zana nemakumi matatu nezvitatu vakavhiringwa nedutumupengo re Cyclone Idai kumatunhu eChipinge neChimanimani.
Zvimwe zvabatsirwa nazvo zvinosanganisira zviuru zviviri zvematani emapfunde, mafuta ekubikisa nezvimwe zvekudya zvinovaka muviri.
Mumiririri we America muZimbabwe, VaBrian Nichols, vati America inomira nevanhu veZimbabwe panguva yakaoma iyi.
Mari nezvekudya izvi zvatambidzwa kusangano rinobatsira vanhu nezvekudya, reWorld Food Program.
Zvichakadaro, rimwe remasangano arikubatsira mumatunhu akawirwa nenjodzi, reAngels Foundation, rinoti basa rekubatsira vanhu riri kuenderera mberi kunyangwe hazvo pane zvizhinji zvinodiwa.
Mukuru wesangano iri, VaEdmore Munyoro, vaudza Studio 7 kuti vanhu varambe vachiedza kubatsira uye tisakanganwa kuti vanhu vazhinji vanoda rubatsiro rwekutanga patsva sezvo zvese zvavakange vainazvo vasisina.
Mutungamiri wenyika, VaEmmerson Mnangagwa, vafananidza mapato anopikisa semasangano ematororo uye vati hupfumi hwenyika huri kutadza kusimuka nepamusana pevari munyika pamwe nekunze vari kudhonzera zvinhu kumashure.  Vachitura mashoko avo kunyika pahurongwa hweState of the Nation Address, VaMnangagwa vafananidza mapato anopikisa semagandanga anoita zvakapfurikidza mwero vachiti vemapato anopikisa aya vari kudzosera budiriro yenyika kumashure.  VaMnangagwa vatiwo pane vamwe vanhu vari munyika pmwe nevekunze vavasina kudoma nemazita vavati vari kutadzisa zvinhu kufamba zvakanaka munyika.  Mutevedzeri wemutauriri weMDC Alliance, VaClifford Hlatswayo, vashora mashoko aVaMnangagwa aya vachiti ivo nebato ravo reZanu PF ndivo vanozivikanwa nekuponda nhengo dzeMDC Alliance.  Mutungamiri webato rinopikisa reDemocratic Party, VaUrayayi Zembe, vatiwo kunze kwekushora vemapato anopikisa, VaMnangagwa vaifanira kugadzirisa zvinhu zvakatadzwa nevaimbova mutungamiri wenyika, muchakabvu Robert Mugabe, avo vakabviswa pachigaro muna 2017 kuitira vagadzirise zvinhu munyika.  Mutungamiri wesangano rePlatform for Youth Development in Zimbabwe, VaClaris Madhuku, vatiwo chinodiwa munyika kugadzirisa nyaya dzehuori kwete kuti VaMnangagwa vaswere vachipomera mhosva vemapato anopikisa pamwe nevemasangano anoshanda akazvimirira.  Imwe nyanzvi munyaya dzevematongerwo enyika, uye vari mukuru weMedia Center, VaEarnest Mudzengi, vati chinodikanwa kugadzirisa nyaya dzehupfumi hwenyika kubudikidza nekuona kuti vakapihwa mapurazi vaashandisa vachiti vekunze havanei nekutadza kuri kuita hurumende kufambisa zvinhu munyika  VaMnangagwa vakurudzira vanhu munyika kuti vabatane mukurwisa vavengi pamwe nevanhu vanoita mabasa erima vachivhiringa budiriro muZimbabwe.
VaMnangagwa vati vanopikisa, zvirango zvakatemerwa Zimbabwe, kushanduka kwemamiriro ekunze, uye dambudziko reCovid-19, ndizvo zvinhu zviri pamberi mukuvhiringa budiriro munyaya dzehupfumi muZimbabwe.
Vatiwo hurumende yavo iri mubishi kuvandudza mitemo kuitira kuti munyika muve nehutongi hwejekerere.
Asi dzimwe nyanzvi dzinoti VaMnangagwa varatidza kuti havana kurongeka pamashoko avo avataura paState of the Nation Address.
Pavakapinda panyanga muna Zvita 2017 mushure mekubviswa kwakaitwa VaMugabe pachigaro nemauto, VaMnangagwa vakavimbisa kuvaka Zimbabwe itsva yakasiyana neyaive pasi pehutongi hwaVaMugabe.
Asi nyanzvi munyaya dzehupfumi dzinoti VaMnangagwa vakundikana zvikuru kugadzirisa hupfumi hwenyika, uye nyaya yehuori yatekeshera muhurumende yavo.
Zvinhu munyika zvaramba zvakaita manyama amire nerongo munyaya dzezvehupfumi zvopa kuti vanoongorora nyaya dzezvehupfumi nezvematongerwo enyika vati hurumende yave kungopumha vanoipikisa huroyi ichishandisa mapepanhau akaita seHerald kurova bembera.
Asi mutugamiri weZCTU, VaPeter Mutasa, vanoti mushandi ave kudya nhoko dzezvironda.
VaMutasa vanoti sesangano revashandi vachasangana neChitatu nemutungamiri wenyika, VaEmmerson Mnangagwa, vachivaudzawo nhuna dzevashandi.
Vanoti gurukota rezvevashandi, Doctor Sekai Nzenza, ndivo vakaronga musangano uyu mushure mekunge ZCTU yakumbira musangano wakadai.
Studio7 haina kukwanisa kubata Doctor Nzenza kana mutauriri waVaMnagagwa, VaGeorge Charamba, sezvo nharembozha dzavo dzange dzisiri kudairwa.
Bepanhau reHerald riri kuti vemabhizimisi ndevamwe vanofanira kuongororwa kana vakwidza mitengo sezvo vari kuda kuti vanhu vapandukire hurumende vachitsigina neAmerica nebato rinopikisa reMDC. Izvi zvinotevera kukwira kwemitengo yezvinhu muzvitoro.
Zvinhu zvawedzerwa mitengo zvinosanganisira hupfu, chingwa, mupunga, Mazowe nezvimwe.
Marita maviri eMazowe awedzerwa kusvika pamadhora emaRTGS makumi maviri nerimwe kana kuti 21 RTGS dollars kubva pamadhora gumi nematatu nemasendi makumi mashanu, 13,50 emaRTGS.
Mutauriri weGrain Millers Association, VaGarikai Chaunza, vanoti vakwidza mitengo sezvo zvavanoshandisa kusanganisa mafuta ekufambisa dzimotokari zvawedzerwa mutengo.
Asi VaChaunza vanoitiwo seGMAZ vanenge votumira vanhu kunoongorora kuti hapana vari kudhurisa zvinhu here.
Asi mutauriri weMDC, VaJacob Mafume, vanoti hurumende yeZanu-PF yakundikana kugadzirisa zvinhu.
Asi muzvinabhizimisi vari nhengo yeZanu-PF, VaGilbert Muponda, vanoti mitengo ichagadzikana asi zvinogona kutora makore maviri sezvakavimbiswa negurukota rezvemari Muzvinafundo Mthuli Ncube.
Zvimwe zvitoro zvinoti zvave kutengesa nemadhora ekuAmerica chete zvinonzi nenyanzvi munyaya dzezvehupfumi Doctor Godfrey kanyenze vanotungamira sangano reLabour and Economic Reform Institute of Zimbabwe hazvishamise.
Ko chii chingaitwe kuti zvinhu zvigadziriswe?
Doctor Kanyenze vanoti munyika munoda kugadziriswa nyaya dzezvematongerwo enyika nekutaurirana.
Nyanzvi munyaya dzezvehupfumi dzinoti nyaya yehouri nekutadza kutungamira ndiyo yakanganisa hupfumi hwenyika.
Asi hurumende inoti iri kukanganiswa nezvirango zvakatemerwa vamwe vakuru muhurumende.
Makakatanwa pamusoro pechigaro cheakafanobata chigaro chemutungamiri weMDC-T pakati paVaElias Mudzuri naVaNelson Chamisa adzika midzi mubato iri, vaviri ava vachiti vose ndivo vari panyanga panguva iyo VaMorgan Tsvangirai vari muchipatara kuSouth Africa.
Makakatanwa pakati paVaMudzuri naVaChamisa asvika pakaipa zvichitevera kushaikwa kwechokwadi chekuti VaTsvangirai mbune vari kuti chii panyaya yeakafanobata chigaro chavo.
Asi chokwadi chiripo ndechekuti VaTsvangirai vasati vasimuka kuenda kuSouth Africa, vakadoma VaMudzuri kuti vafanobata matomu panguva iyo vanenge vachirapwa kuSouth Africa.
VaTsvangirai vakatiwo VaChamisa ndivo vachange vachimirira bato muMDC Alliance.
Asi nemusi weChitatu mutauriri waVaTsvangirai, VaLuke Tamborinyoka, vakaburitsa mashoko ekuti VaTsvangirai vainge vadoma VaChamisa kuti vachibata zvinzvimbo zvese zviri zviviri sezvo VaMudzuri vainge vari muSouth Africa.
Asi VaMudzuri vanoti vakashamiswa zvikuru nemashoko aVaTamborinyoka, ayo vanoti haasi echokwadi.
VaMudzuri vanotiwo VaTsvangirai pachavo vakarwadziwa nezvakaitwa naVaTamborika vakabva vavasheedza kuJohannesburg kuti vazotsanangura kuti zvainge zviri kufamba sei mubato.
VaMudzuri vanoti vanhu vese vari kutaura naVaTsvangirai vari kunyepa uye ivo vari kuteerera zvinotaurwa naVaTsvangirai chete zvekuti ndivo vakafanobata chigaro chavo mubato kudzamara vadzoka kumusha.
Asi VaChamisa vaudza Studio 7 kuti ndivo vakadomwa kuti vambobata matomu uye hapana chinofanira kushamisa vanhu nekuti VaMudzuri naMuzvare Thokozani Khupe vakambobatawo matomu.
VaChamisa vanotiwo nhengo dzebato dzinofanira kubatana nekushanda pamwe apo dziri kugadzirira sarudzo.
VaChamisa vanoti vakatokoka misangano yemapazi akasiyana siyana ebato kuti abatsire mukugadzirisa dambudziko rapinda mubato.
Asi VaMudzuri vanotiwo vakamirira gwara rinobva kumutungamiri webato, VaTsvangirai.
Panyaya yekuti pane vamwe vechidiki vari kuronga kuvarambidza kupinda pamudzinda webato iri weHarvest House, VaMudzuri vaseka zvavo vakati ndipo pavachaitira misangano yese yebato nekuti nhengo chaidzo dzeMDC hadziiti zvemhirizhonga.
Mutauriri weMDC-T, VaObert Gutu, pamwe nemunyori mukuru webato, VaDouglas Mwonzora, vanoti bato ravo riri kucherechedza VaMudzuri semunhu akanzi naVaTsvangirai vasanobata chigaro chavo.
Asi VaTamborinyoka vanoti ivo chete ndivo vanotaura vakamirira VaTsvangirai.
Asi mwanakomana waVaTsvangirai, VaEdwin Tsvangirai, vanoti hapana munhu akataura nababa vavo uye vose vanoti vakataura navo manyepo chaiwo.
Vachitaura nenhepfenyuro yeSABC neChishanu, VaEdwin Tsvangirai vakati ichokwadi kuti VaMudzuri ndivo chete munhu akasangana nababa vavo kaviri, musiwe China manheru nemusi weChishanu.
Mashoko aya akatsigirwa nemudzimai waVaEdwin Tsvangirai, Amai Diana Tsvangirai, vachiti hapana munhu anobvumidzwa kutaura naVaTsvangirai kana asina kutanga aona murume wake (Edwin).
Dzimwe nyanzvi munyaya dzematongerwo enyika dzisina kudomwa nemazita sezvo dzisingadi kuonekwa sedziri kutora mativi dzinoti pasvika nyaya iyi pava kuda kuti bato rigare pasi rogadzirisa nyaya iyi, uye zvakaitwa naVaTsvangirai vasati vabuda munyika zvive izvo zvinofanirwa kutevedzerwa kudzamara kanzuru yepamusoro soro yebato yagadzirisa gakava iri.
Kutsvaga mitumbi yevanhu vakashaikwa padutumupengo remafashamu emvura nemhepo kana kuti Cyclone Idai vanodarika mazana matatu kwave kutora nguva yakarebesa nekuti hurumende haina zvikwanisiro.
Vagari vekunzvimbo iyi vanoti hakuna motokari dzekubvisa matombo makuru anofungidzirwa kuti akatsikirira vanhu kana imbwa dzinofunidzapane mitumbi yevanhu.
Mimwe mitumbi iri kuwanikwa haichazivikanwe nekuti inenge yaora zvapa kuti hurumende ikumbire chikoro cheNational University of Science and Technology kuti ivhenenge mitezo yemitumbi kuitira kuti pazivikanwe kuti ndivanani.
NeChipiri South Africa yakati yainge yotumira imbwa kuzobatsira kutsvaga mitumbi yevanhu kuChimanimani neChipinge.
Gurukota rinoona nezvekuburitswa kwemashoko, Amai Monica Mutsvangwa, pamwe negurukota rinoona nezvedunhu reManicaland, Dr Ellen Gwaradzimba, vakatiwo madzishe nemasabhuku uye hofisi yamudzviti vanofanirwa kunyora mazita evanhu vari kufungidzirwa kuti vakashaikwa ava.
Zvikoro makumi masere zvakakanganiswawo nedutumupengo iri.
NeChitatu vakuru veEuropean Union neUnited Nations munyika vakashanyira Chimanimani vakati vari kunetsekawo zvikuru nemitumbi yevanhu isati yawanikwa kusvika pari zvino.
Vakatiwo mamiriro akaita zvinhu munzvimbo iyi anonetsa kuti vanhu vakwanise kufukunura panofungidzirwa kuti pakatsikiririrwa vanhu nematombo kuNgangu, Chimanimani nedzimwe nzvimbo.
Gurukota rinoona nezvematunhu VaJuly Moyo vanoti vanhu vafa kusvika parizvino vanosvika zana nemakumi masere nevapfumbamwe uye vamwe zana nemakumi masere nevatanhatu vakakuvara, vamwe makumi matatu nevasere vakakuvara zvakaipisisa.
Vatiwo mhuri dzinodarika zviuru makumi mana dzakatarisana nenzara nekuda kwedurumupengo iri.
Nyika dzakawanda nemasangano akawanda dziri kuenderera mberi nekupa Zimbabwe rubatsiro runosanganisira magumbeze, zvekubikisa, migomo mamosquito nets nezvimwe.
Asi mukuru wesangano rePlatform for Youth Development rinoshanda kuManicaland, VaClaris Madhuku, vanoti vari kushushikana nemashoko ekuti pane vamwe vave kuita zvematongerwo enyika panyaya yekugovera chikafu.
Bato reZanu-PF ndiro riri kupomerwa mhosva yekunyima vanopikisa chikafu.
Asi vakuru vebato iri vari kuti vari kungobatsira nemotokari dzekutakura chikafu.
Mumuriri weChipinga South, uye vari nhengo yeZanu PF, VaEnoch Porusingazi, vanoti hachisi chokwadi kuti bato ravo riri kupindira munyaya dzerubatsiro vachiti nguva ino inguva yekuona kuti vanhu vakatarisana nematambudziko akakonzerwa nedutumupengo vawana rubatsiro.
Chikwata cheCaps United chinoti chichiri kure nekutora mukombe weCastle Lager Premier Soccer League kunyange hazvo chakatungamira kwasara mitambo miviri kuti makundano emwaka uno asvike kwamvura yacheka makumbo.
Caps United yakasimbisa hutungamiri hwayo mushure mekurova Dynamos 1-0 muNational Sports Stadium nezuro ndokuramba iine mapoinzi maviri pamusore peFC Platinum iyo yakakunda Chapungu 1-0.
Asi murairidzi wemaGreen Machine, Darlington Dodo anoti pane zvakawanda zvinokwanisa kuitika mumitambo miviri yasara neNgezi Platinum Stars neFC Platinum Izvo zvinogona kuvatadzisa kutora mukombe mukuru uyu.
Mutambo neDynamos uyo wakaunganidza vanhu vakawanda asi hauna kunyanyonakidza sezvaitarisirwa.
Asi Dodo anoti vacharamba achiyedza nepese pavanogona kuti vanhonge mapoinzi munzira kuti vazadzikise chishuwiro chavo chekutora mukombe uyu uyezve nekumiririra nyika mumakundano eCaf Champions League egore rinotevera.
Kunyange hazvo vakarohwa muHarare Derby, murairidzi weDynamos Tonderai Ndiraya akafadzwa nematambiro evatambi vake vechidiki achiwedzera iye kuti maroto avo achiri ekuti vapedze vari pazvikwata zvina zvichange zviri pamusoro-soro panopera mwaka wenhabvu.
Pari zvino, Dembare iri pachinhanho chechinomwe yakaenzana pamapoinzi makumi mana nemana neNgezi Platinum Stars asi poindi imwechete pasi peHighlanders iyo yakarova Manica Diamonds 1-0 nechibodzwa chakakandwa naPrince Dube.
Mimwe mitambo yePSL yaiveko kapera seizvi ….
Bulawayo Chiefs 3 Chicken Inn 1
Hwange 2 Herentals 3
Mushowani 0 TelOne 2
Triangle 3 ZPC Kariba 0
Highlanders 1 Manica Diamonds 0
Kwatambwa mitambo makumi maviri nemiviri, zvikwata zvina zviri pamusoro-soro ndeizvi …
Caps United 58 points
FC Platinum 56 points
Chicken Inn 53 points
ZPC Kariba 46 points
Harare City 37 points
Yadah 35 points
Hwange 33 points
Mushowani 30 points.
Zvichakadaro, chikwata chekwaMutare cheTenax chabudirira kupinda muCastle Lager Premier Soccer League mushure mekurova Ruwa 2-0, ndokubatana neHwahwa, Bulawayo City, neCranborne Bullets, idzo dzakapinda muPSL kare.
Totarisa mutambo wetenesi.
VaBiggie Magarira ndivo vasarudzwa kuve mutungamiri weTennis Zimbabwe, iyo inotungamira mutambo wetenesi munyika,
VaMagarira vakasarudzwa pasina anopikisa mukupera kwesvondo uyezve vave kutsiva VaMartin Lock avo vakasiya basa.
VaMagarira vachange vachitevedzerwa naVaCollins Mahere mukuedza kusimudzira mutambo uyu, uyo wadzikira zvikuru kubvira apo Byron, naWayne Black vakamira kutamba.
Zimbabwe iyo yaimbove mugungano repamusoro-soro reWorld Group yadzika pasi zvekusvika muEuro-Africa Zone.
Bazi rezvehutano rinoti huwandu hwevanhu vabatwa nechirwere cheCovid-19 hwakwira kusvika pamazana maviri nemakumi maviri nevaviri zvichitevera kuwanikwa kwevamwe gumi nevatanhatu vakabva kunze kwenyika vaine chirwere ichi muongororo yakaitwa neChitatu.
Vanhu ava, gumi nemumwe vari mudunhu reMatabeleland South, vaviri kuMasvingo, vamwe vaviri mudunhu reMidlands nemumwechete muHarare, vanonzi vose vakabva kuSouth Africa, uye vari munzvimbo dzinochengeterwa vanenge vabva kunze kwenyika, kana kuti quarantine centres.
Bazi iri rinoti vanhu chiuru nemazana mashanu nemakumi manomwe nemumwe vakavhenekwa nezuro munyika yose kana vaine hutachiwana hweCovid-19.
Kusvika pari zvino vanhu zviuru makumi mana nezvipfumbamwe nemazana matanhatu nevatatu vavhenekwa kuona kana vaine chirwere ichi. Vanhu vapora vachiri makumi maviri nevapfumbamwe, uye vashaya vachiri pavana.
Kuwanda kwevanhu vari kubatwa vaine chirwere vanenge vachibva kunze kwenyika kwaita kuti imwe nyanzvi mune zvehutano, Doctor Mathew Nyashanu, vakurudzire hurumende kuti ivheneke vanhu vose vachangopinda munyika, vasati vaendeswa kunzvimbo dzavanochengeterwa.
Doctor Nyashanu vanoti vamwe vevanhu vari kuwanikwa vaine chirwere ichi vanogona kunge vari kuzobata chirwere ichi vave munzvimbo dzavari kuchengeterwa idzi vakamirira kuzovhenekwa, sezvo vamwe vavo vachinzi vagara munzvimbo idzi kwemazuva anodarika makumi matatu.
Chikoro chepamusoro cheJohns Hopkins University chiri muAmerica chinoti vanhu vabatwa neCovid-19 pasi rose vadarika pamamiriyoni matanhatu nezviuru mazana mashanu, kana kuti 6.5 million, kuchitiwo vafa vadarikawo zviuru mazana matatu nemakumi masere nezvitanhatu nemazana mashanu kana kuti 386 500.
America ndiyo ine vanhu vakawandisa vabatwa nechirwere ichi, vanodarika miriyoni nemazana masere ezviuru kana kuti 1.8 million.
Hatina kukwanisa kunzwa kubva kubazi rezvehutano pamusoro pemabatirwo anonzi ari kuitwa vanhu munzvimbo dzavagere idzi.
Rimwe gweta riri kumiririra Muzvare Marry Mubayiwa, mudzimai wemumwe mutungamiri wenyika VaConstantino Chiwenga vanonzi vave kurapwa navanachiremba vekujeri reChikurubi uko vakachengetedzwa vakamirira kupihwa mukana wekuti vangakwanise kubvisa here mari yechibatiso kuti vatongwe vachibva kumba.
Gweta raMuzvare Mubaiwa, VaTaona Nyamakura vanoti chido chavo chaive chekuti vatongwe vachibva kumba kuti vakwanise kuonekwa navanachiremba.
Amai Mubayiwa vari kupomerwa mhisva dzine chitsama dzinosanganisira kuda kuuraya murume wavo, kuburitsa mari munyika zvisiri pamutemo uye kufojera muchato.
Asi vari kuramba mhosva idzi vachiti ndedzemugotsi matsuro. Mumapepa avakatura kudare Muzvare Mubaiwa vanoti vakakuvara pakakandwa bhambo kunhandare yeBarboufields Stadium muna 2018.
Sangano remagweta anorwira kodzero dzevanhu reZimbabwe Lawyers for Human Rights rinoti riri kutarisira zvikuru kuti nyanzvi dziri kurapa vechidiki vatatu veMDC vanoti vakapambwa vakatochwa vari mumaoko emapurisa, dzichaita basa radzo nemazvo.
Vatatu ava, Muzvare Joanna Mamombe, Muzvare Cecilia Chimbiri naMuzvare Netsai Marova, vari kurapwa vari muchipatara chemuHarare zvichitevera kutochwa zvakaipisisa kwavanoti vakaitwa mushure mekupambwa.
Vatatu ava, avo vari muchipatara vakachengetedzwa nemapurisa, vanoti vakapambwa musi wa 13 Chivabvu vakazowanikwa vakakuvara zvakaipisisa vari kuBindura musi wa 15 Chivabvu.
Mutauriri wemapurisa, VaPaul Nyathi, vakambobvuma musi wapambwa vatatu ava kuti vainge vasungwa zvichitevera kuratidzira kwavakaita vachityora mutemo weCovid-19.
Asi mapurisa akazodudza oti akange asingazivi kuti chii chainge chaitika kuvatatu ava uye vakange vasiri mumaoko emapurisa.
Kunyange hazvo nhengo dzeMDC dziri kurapwa, vamwe vane ruzivo nezviri kuitika vanoti vatatu ava havasati vaonekwa nenyanzvi munyaya dzezvirwere zvepfungwa idzo dzinokwanisa kunyatsoongorora kuti kutochwa kwakaitwa madzimai matatu aya kwakashata zvakadii.
Pane kutyirwawo kuti muZimbabwe hamuna nyanzvi dzizere dzinokwanisa kupa rubatsiro kumadzimai aya kuti asarambe achishungurudzika mupfungwa kubudikidza nezvavakaitwa apo vakapambwa.
Studio7 haina kukwanisa kunzwa kumumwe wevana chiremba vari kuona vatatu, Dr Norman Matara veZimbabwe Association of Doctors for Human Rights, sezvo vanga vasiri kubatika panharembozha yavo.
Asi mutauriri weZimbabwe Lawyers for Human Rights, VaKumbirai Mafunda, vanoti vakamirira kunzwa zvichikurudzirwa navana chiremba vavari kushanda navo kuitira kuti vatore matanho akakodzera kuvarwere ava.
Sangano reZimbabwe Lawyers for Human Rights ndiro rine magweta ari kumirira madzimai matatu eMDC aya.
Kanzuru yeHarare yayambira vagari vemuHarare kuti kuchange kusina mvura kubva manheru anhasi kusvika neSvondo ukuwo vagari vachiti mazuva aya akawandisa zvinogona kuzokonzeresa zvirwere zvemudumbu.
Mutauriri wekanzuru yeHarare, VaMichael Chideme, vaudza Studio7 kuti kanzuru iri kuzovhara mvura kuti ivandudze mapombi avo emvura kuMorton Jaffray nekuWarren Control.
Kanzuru yati mvura inenge isiko kunzvimbo dzese dzemuguta pamwe nedzimwe nzvimbo dzakatenderedza Harare izvo vagari vari kugunun’una nazvo.
Mugari wekuBloomingdale, VaStanford Nyatsanza,vashora kanzuru nekuendesa mvura kwemazuva matatu akatevedzana vachiti izvi zvinogona kukonzera zvirwere kunyanya kunzvimbo dzakaita sedzavo kusina zvibhorani.
Mumwe mugari wekuMalbereign, VaTawanda Maphosa, vatsigirawo vachiti vaneta nekuvharwa kwemvura nguva nenguva.
VaMaphosa vati kanzuru inofanirwa kuona kuti yagadzirisa mapombi emvura kuitira kuti isagara ichishaisa vagari mvura.
Vamwe vagari vataurwa navo vati kanzuru yeHarare haivape yambiro pane nguva vachiti pavanobva kumabasa mvura inenge yaenda vasina kuchereredza yekuzoshandisa pamazuva matatu aya.
Guta reHarare rakatarisana nedambudziko remvura sezvo madhamu anoshandiswa achinzi ane mvura shoma.
Vachangosarudzwa semuriri weZengeza West muHouse of Assembly, VaJob Sikhala, vanoti mutungamiri wenyika, VaEmmerson Mnangagwa, pamwe nemutevedzeri wavo, uye vari gurukota rezvekudzivirirwa kwenyika, VaConstantino Chiwenga, vanofanirwa kubvisa mauto azere munzvimbo dzinogara veruzhinji kuChitungwiza neHarare.
VaSikhala, avo vanga vakahwanda zvichitevera kuridzwa pfuti kwakaitwa pamba pavo kuChitungwiza kwakare, vati VaMnangagwa vakasaita zvavataura, vachavaendesa kumatare edzimhosva neMuvhuro.
Vatiwo mauto ari kuuya husiku achirova zvakaipisisa vanhu vasina mhosva dzavakapara. VaSikhala vati kuita kwakadai kunotyora kodzero dzevanhu.
VaSikhala vaudza Studio7 kuti vakabuda mukuhwanda mushure mekuona kuti semutungamiri wevanhu, vanofanirwa kuramba vari pachena vachimirira kodzero dzevanhu vakavasarudza.
Vatiwo vakaudzwawo neshamwari dzavo kuti zviri nani kuti vaurayiwe nemasoja pane kuti vahwande, izvo vati zvakavapa zvivindi.
Kunyange hazvo vasisiri kuhwanda, VaSikhala vati mhuri yavo haisi kugara pamba pavo kudzamara zvajeka kuti hapana ari kuvaitira mweya wakaipa.
Hurumende yakadira mauto munzvimbo dzinogara veruzhinji zvichitevera kuratidzira kwakaitwa nenhengo dzeMDC Alliance dzichiti hadzisi kufara nemafambisirwo aiitwa zvinhu neZimbabwe Electoral Commission, Zec, mukubudisa zvakabuda musarudzo.
Vanhuwo zvavo vatanhatu vakanga vasineyi nekuratidzira uku, vakapfurwa nemasoja vakafa.
Mapurisa anonzi akasunga vanhu makumi maviri nevatatu achivapomera mhosva yekuita mhirizhonga.
Asi nyanzvi munyaya dzemitemo dzinoti hurumende yakatyora mitemo nekudira kwayakaita mauto mumigwagwa.
Bumbiro remitemo rinopa chete mutungamiri wenyika masimba ekuti mauto aburitswe mabharaki achipinda muvanhu achibatsira mauto munguva nyika inenge isina kugadzikana.
Izvi zviri muchikamu 213 chebumbiro remitemo yenyika.
Mashoko ari kubuda anoti vakuru vemapurisa vakakumbira kubatsirwa nemauto pasi pemutemo wechikamu 37 chePublic Order and Security Act.
Nyanzvi munyaya dzemitemo dzinoti chikamu chakashandiswa kudaidza mauto kuti abatsire mapurisa, hachitaure nezvesimba rine mutungamiri wenyika, nokudaro zvakaitwa zvekuisa mauto muvanhu hazvisi pamutemo.
Nyanzvi idzi dzinotiwo gurukota rezvekudzivirirwa kwenyika harinawo masimba pasi pebumbiro remitemo yenyikaekuti riburitse mauto mumabharaki achipinda muvanhu kunochengetedza runyararo, sezvo masimba ari mumaoko emutungamiri wenyika.
Vanoongorora zvematongerwo enyika vanotiwo mauto haafanirwe kungodirwa muvanhu sezvo akadzidziswa kuuraya, kwete kunyengetedza vanhu kuti vaite runyararo.
Studio7 haina kukwanisa kunzwa divi remauto kana remapurisa.
Asi vachipindura mibvunzo yevatori venhau muHarare neChishanu, VaMnangagwa vakati kana vagadzwa zviri pamutemo semutungamiri wenyika, vachagadza komisheni yekoongorora zvakaitika zvakapa kuti vanhu vatanhatu vafe mushure mekupfurwa nemauto nemusi weChitatu.
Mamwe madzishe mudunhu reMasvingo ari kuchema chema kuti vagari vazhinji mumaruwa vari kutadza kuwana chikafu cherubatsiro kubva kumasangano akazvimirira kana ku hurumende nekuti havana zvitupa kana mamwe magwaro avari kutadza kutora nekuoma kwakaita hupenyu munyika.
Vachitaura pamusangano wekuparura zvakabuda mutsvakirudzo yakaitwa ne komishini yeZimbabwe Human Rights(ZHRC) yekunetsa kuwanika kwemagwaro akaita sezvitupa, magwaro ekuzvarwa nemapasipoti, mamwe madzishe ati vanhu vazhinji mumaruwa vari kunyimwa chikafu cherubatsiro nekuti havana magwaro aya.
Ishe Tsvovani, VaFelix Mundau veku Chiredzi, vanoti nyaya yekushaya magwaro idambudziko guru.
Mashoko aya atsinhirwa naIshe Ndanga, VaRanganai Bwanda, veku Zaka, vati vasina magwaro munzvimbo mavo nekuti havasi kuwana rubatsiro apo nzara iri kuwedzera mvura ichirambira mudenga.
Vanoona nezve kufambiswa kwemabasa musangano reZHRC, VaCliff Mugoti vatiwo muongororo yavakaita zvakabuda pachena kuti vanhu vasina magwaro vari panyanga dzamushore.
Ishe Mazuru, VaMunhikwi Mukandatsama, vekwa Gutu, vatiwo dambudziko iri ririmovo munzvimbo mavo uye vakurudzira hurumende kuti ipinde mumaruwa ichipa vanhu zvitupa nemari yepasi nekuti vazhinji havana mari yekufamba kuenda kuma dhorobha kundotora magwaro aya.
Mukuru mubazi rehurumende rinopa vanhu magwaro muMasvingo, Amai Stembeni Chitsa, havana kukwanisa kuuya pamusangano uyu vachinzi havasi mudhorobha.
Hatina kukwanisa kuvabatawo sezvo nharembozha yavo yange isiri kudairwa.
Masangano akazvimirira anga ari pamusangano uyu atiwo ari kusangana ne matambudziko evanhu vasina zvitupa asi havatenderwi nemutemo webasa kuvabatsira nekuti vanofanira kuita zvinyorwa zvine mazita nenhamba dze zvitupa zvevanhu.
Amai Lucia Masekesa, munyori mukuru musangano reNango, mudunhu reMasvingo vatenda kuti nyaya yemagwaro iri kukanganisa vagary vakawanda.
Sangano reWorld Food Programe rinoti vanhu vanosvika mamirioni masere munyika vanoda kubatsiro rwe chikafu apo nyika yakatarisana nedambudziko re nzara raka konzerwa nekushaikwa kwemvura uye mimwe mitemo yehurumende iri kupa kuti pahaye chinobuda kubva kuminda.
Nzara iyi yauraya apozvipfuwo zvakawanda kusanganisira mombe dzino pfuura zviuru gumi mudunhu reMasvingo zvafa nezvirwere uye kushaya mafuro.
Mutengo wehupfu hwakwira zvakanyanya mushure mekunge gurukota rinoona nezvemari Muzvinafundo Mthuli Ncube vabvisa mari yange ichibhadharwa nehurumende kuti chibage chinotengeswa kuGrain Marketing Board kana kuti GMB chinge chakaderera mutengo.
VaNcube vakazivisa nezvedanho iri pavakaparura hurongwa hwavo hwekushandiswa kwemari kana kuti bhajeti regore rinouya.
Kunyangwe hazvo vemuzvitoro vange vatowedzera mutengo nemadhora makumi matatu, veGrain Millers Association of Zimbabwe GMAZ vanoti vachaita musangano wechimbi chimbi kuti vaone kuti voita sei nenyaya yemutengo.
Mutauriri weGMAZ VaGarikai Chaunza vaudza Studio 7 kuti ivo havatare mitengo yehupfu sezvo ravo basa riri rekugaya chete chibage chavanenge vatenga kuGMB.
Kuwedzerwa kwemutengo hwehupfu kuri kuuya apo nyika yakatarisana nenzara inotyisa yapa kuti masangano anopa rubatsiro aparure hurongwa hwekupa vanhu vemumadhorobha vanodarika mamiriyoni maviri chikafu. Kumaruwa vanhu vanodarika mamiriyoni mashanu vakatarisanawo nenzara.
Mutungamiri weAmerica, VaDonald Trump, vakatura mashoko kunyika yavo kechitatu kubva zvavasarudzwa kuve mutungamiri wenyika, pahurongwa hwavo hwe 3rd State of The Union Address.
VaTrump vakatura mashoko avo kunhengo dzedare re Senate pamwe nedzedare repasi dzose dzakaungana muHouse of Representatives muWashington DC neChipiri manheru.
VaTrump vakati vanofara kuti vari kumira pamberi pedare iri vaine mufaro nekuda kwesimukira kweupfumi hwenyika, kwavati kudzoka kune mutsindo kweAmerica, kana kuti “the Great American Comeback.”
Vachichingamidza nhengo dzeparamende pamwe nemaseneta vakanga vari mudare, mudzimai wavo, pamwe nezvizvarwa zveAmerica zvose, VaTrump vakati mukati menguva pfupi vakakwanisa kuparadza maonero ekuti America iri kudzikira uye varamba kudzikisirwa kweremangwana reAmerica.
“Mukati memakore matatu mapfupi, takwanisa kuputsa pfungwa yekuti America iri kudonha uye taramba kuduputswa kwezviitiko zveAmerica mune remangwana. Tiri kuenda mberi nemafambiro akanga asingafungidzirwi munguva pfupi yadarika, uye hatisi kuzodzokera shure,” vakadaro VaTrump.
Mutungamiri weAmerica akatiwo muono wavari kuzoburitsa unoratidza kuti vari kuvaka sei nyika ine budiriro inokunda dzimwe dzose pasi rose uye isina rusarura, yekuti ani nani zvake anokwanisa kupinda mubudiriro yayo isina anoenziswa nayo, uyewo yekuti vanhu vanokwanisa kuve nechekuita mukusimukira kwayo.
“Muono wandiri kuzoburitsa manheru ano unoratidza kuti tiri kuvaka sei nyika ine budiriro inokunda dzimwe dzose pasi rose uye isina rusarura, yekuti ani nani zvake anokwanisa kupinda mubudiriro yeAmerica isina wainoenziswa naye, uyewo yekuti vanhu vanokwanisa kuve nechekuita mukusimukira kwayo,” vakadaro VaTrump.
Panyaya yeupfumi hwenyika, VaTrump vakati kubva pavakapinda pachigaro chemutungamiri wenyika, vakashanda zvakasimba kumutsiridza hupfumi hwenyika yavo.
“Kubva pandakangopinda muhofisi, ndakafamba nekukasika mukumutsiridza hupfumi hweAmerica, kubvisa mitemo ine chitsama inouraya kuwanikwa kwemabasa, kuderedza mitero, uye kurwira kuti pave kutengeserana kwakaenzana kunofadza mativi ose,” VaTrump vakatsanangura.
Vakati mumatemu maviri ehurumende yaivepo vanhu vakawanda vaive vachiri mazera ekushanda vakabuda mabasa.
VaTrump vakatiwo huwandu vatema vemuAmerica pamwe neverudzi rweHispanic vasingashande hwakaderera kekutanga munhoroondo yeAmerica pasi pehutongi hwavo.
“Huwandu hwevatema vemuAmerica, vechiHispanic vemuAmerica pamwe nevechi Asian vemuAmerica hwasvika padanho rakadereresa munhoroond. Vatema vemuAmerica vechidiki vashngashande vaderera zvisati zvamboitika. Hurombo muvatema vemuAmerica hwaderera kusvika pachdanho chisati chambisvikwa,” vakadaro VaTrump.
Vakatiwo huwandu hwemadzimai apinda mabasa hwasvika pazvikamu makumi manomwe kubva muzana pasi pehutongi havo.
“Mumakore masere ehurumende yaivepo, vanhu vanodarika mazana matatu ezviuru vakanga vachiri mazera ekuve pamabasa vakabuda kubva muvashandi. Mumakore matatu chete ehurumende yangu, vanhu vanosvika mamiriyoni matatu nechidimbu vachiri kukwanisa kushanda vakapinda mabasa.”
Vakati zvizvarwa zveAmerica zvinodawo hutano hwakanaka, hwunowanikwa: “Hupenyu hwakanaka kumhuri yeAmerica hunodawo kuti hunge huchiwanikwa nyore, uye huri hwepamusoro mupasi rose.”
Panyaya yekutengeserana neChina, VaTrump vakati mazuva mashoma adarika vakanyorerana chibvumirano chitsva nenyika iyiicho chichachengetedza vashandi vemuAmerica.
“Kwemakore akawanda China yanga ichibatira America, iye zvino tashandura izvozvo asi, panguva imwecheteyo, tave nehukama hwakanaka hwatisati tamboita neChina, kusanganisira mutungamiri wacho VaXi Jingpin,” vakadaro VaTrump
Mutungamiri wenyika uyu akati apo vari kudzosera Hutungamiri hweAmerica pasi rose, vari kusimuka zvakare vachirwira rusunungo mudunhu ravo.
“Ndizvo saka Hutungamiri hwangu hwakabvisa mitemo yaikundikana yehutumende yakanga iripo panyaya yeCuba. Tiri kutsigira tarisiro yevanhu vekuCuba, Nicaragua, uye Venezuela kuitira kudzora hutongo hwejekerere. America iri kutungamira nyika makumi mmashanu nepfumbamwe kurwisana nehurumende yaVaNicolas Maduro ku Venezuela. Hutongo hwaVaMaduro huchaparadzwa. Nhasi manheru ano tine mutungamiri chaiye weVenezuela, VaJuan Guaido,” vakadaro mutungamiri weAmerica wechimakumi mana neshanu.
Vakati VaGuaido vanofanirwa kutakura mashoko aya kudzokera nawo kumusha kwavo, uye varangarire kuti rusununguko rwunobatanidza vanhu.
VaTrump vakatiwo kuchengetedza rusunguko rweAmerica, vakadira mari yakawanda kumauto enyika yavo kuburikidza nekuumba boka remauto idzva rinorwa hondo dzinosanganisira dzezvitundumuseresere.
“Mukuchengetedza rusununguko rweAmerica, takaisa mari yakawandisa inoita madhora 2.2 trillion kumauto eAmerica. Takavhura boka idzva mumauto eAmerica remauto eSpace Force,” vakadaro VaTrump.
VaTrump vakati America inofanirwa kuve nzvimbo inogara zvizvarwa zveAmerica zvinochengetedza mutemo, kwete makororo.
“Hurumende yangu yakatora matanho asati amboitwa ekudzivirira muganhu wedu neMexico uri kuchamhembe. Hurumende yangu iri kutorawo matanho ekuchengetedza nyika zvakasimba.”
Vakati apo vari kudzivirira America, vari kushandawo kupedza hondo dzeAmerica neMiddle East.
“Madzitateguru edu akavaka nyika yakasiyana nedzimwe isati yamboonekwa munhoroondo yehupenyu hwevanhu, uye tiri kuramba tichiita kuti ikoshe kudarika zvayaive.
Seyave tsika yebato rinopikisa reDemocratic Party yekuti rinodoma nhengo dzinenge dzichiri kusimukira kuti dzipindure mashoko aVaTrump, gore rino bato iri rakadoma gavhuna veMichigan, Amai Gretchen Whitmer, avo vati bato reDemnocratic Party rinongoda kuti pave nehutano hwakanaka..
“Zviri nyore. MaDemocrats ari kuedza kuti hutano hwenyu huve nani. maRepublicans muWashington ari kuedza kuhutora.
Amai Whitmer vakatiwo vashandi vemuAmerica vari kurwadzikana.“Vashandi vemuAmerica vari kurwadzikana. Mudunhu rangu ini. Vavakidzanio vedu iWisconsi neOhio nePennsylvania. Nyika yose. Mihoroi yakamira, panguva iyo mihoro yevakuru vemakambani yakakwidzwa zvisati zvamboitika.”
Bato iri rakadomawo Amai Veronica Escobar, vanove mumiriri wedunhu reTexas muparamende, kuti vapindurewo mashoko aVaTrump aya mururimi rweSpanish.
Nyanzvi mune zveupfumi vachidzidzisa paDevry University kuOhio muno muAmerica, Professor Elliot Masocha, vanoti VaTrump vatura mashoko akanangana nehurongwa hwavo hwekuti America ive nyika yakakosha zvakare, vachiti zvinogona kunge zviri izvo zvaita kuti vasataure nzvenyika dzakaita seAfrica kana Britain.
VaTrump vakapawo mubairo mukuru wenyika wePresidential Medal of Freedom kumushamarari akarerekera kubato reRepublican Party, Rush Limbuagh, uyo ari kurwara negomarara rechiropa.
Mudare iri makamboita kunge maive nepwere apo VaTrump vasina kutambira kukwaziswa kwavakaitwa nemutauriri weHouse of Representatives, Amai Nancy Perosi, ukuwo Amai Perosi vakaonekwawo vachibvarura gwaro raive nemashoko aitaurwa naVaTrump.
Bhanga guru renyika, reReserve Bank of Zimbabwe, razivisa kuti richadhinda mari itsva ichange ichishandiswa mumabhanga serimwe rematanho ariri kutora mukugadzirisa nyaya yekushomeka kwemari munyika, pamwe nekugadzirisa zvinhu mumabhanga nemisika yemari munyika.
Muzvinafundo Elliot Masocha, vanodzidzisa zvemabhizimusi paDevry University ku Ohio, vanoti vanhu vanoda mari yavanoshandisa, naizvozvo danho ratorwa neReserve Bank of Zimbabwe idanho rakanaka kana hurumende ikatevedzera mitemo nemirairo yezvehupfumi hwenyika inotevedzwa nenyika dzepasi pose, kwete zvokuzoramba ichidhinda mari pavanenge vazvifunga.
Muzvinafundo Masocha vati hurumende inofanirwa kuratidza vanhu kuti inovimbika kwete kudhinda mari nguva dzese zvinozokonzera kuti mari yacho ishaye huremerera.
"Vanhu vanoda kuona mari yavo mumavoko kwete kuudzwa kuti iri mukati mefoni yavanoshandisa, saka kana hurumende ikaunza mari iyi vanhu vangafara nekuti zvema RTGS hazvisi zvinovafadza.
Asi hurumende inosungirwavo kuchengetedza chiremera chemari iyi nekurega zvekuzodhindadhinda mari sezvayaimboita makore apfuura," Professor Masocha vaudza Studio 7.
Vatori venhau vemunyika vanokurudzirwa kuti vave neruzivo rwakakwana pamusoro pemararamiro evakaremara, kuitira kuti vakwanise kunyora nyaya dzine hudzamu dzinobatsira kusandura maonerwo anoitwa vakaremara.
Munyori mukuru wesangano revakaremara reFederation of Organisations of Disabled Persons (FODPIZ), Muzvare Elisa Ravengai, vanoti zvakakosha kuti vatori venhau vanyore nyaya dzinoita kuti vakaremara vasarambe vachisarurwa nekutarisirwa pasi.
Muzvare Ravengai, avo vanoona zvishoma shoma nekuda kwedambudziko rekuzvarwa naro vanoti vatori venhau vanofanira kuzvipa nguva yekunzwisisa kuti chii chinombonzi hurema.
“Ngavagare nevanhu vakaremara kana dai zvaikwanisika vachibvunza nekuona mararamiro avo vafambe vachinoona munzvimbo dzinobatsira vakaremara, atingati ma disability service organisations vachinoona kuti vanhu vakaremara vanorarama sei."
Muzvare Ravengai vanoti vatori venhau vane basa guru rekudzidzisa veruzhinji pamusoro pematambudziko anosangana nemadzimai akaremara.
“Vangava amai, vangave vatete zvigaro zvavanofanira kunge vachi asuma mu family, dzimwe nguva panoroorwa panogona kutorwa tete vasina kuremara iwo woiswa kurutivi vachinyara newe. Saka tinoona kuti mamwe ma roles anoitwa nevamwe, vakadzi vakaremara havamaite nekuti vanosarurwa even kumhuri dzavo.”
Mashoko aya anotsigirwa naVaSadat Sanhehwe vanoshanda vakazvimiririra vachigadzira mafirimu anozoonekwa neruzhinji.
“Hazvibatsire kuti munongosangana nevanhu kuno kuma workshops vane ma disabilities."
Vanoenderera mberi vachiti, "Munoona kuti vanouya kuma workshops, they are privileged, but ivo vane matambudziko chaivo chaivo hamusi kusangana navo.Saka kuti munyatsobata kuti vari kuita matambudziko eyi sometimes hamuzvinzwisise. Saka ndati dai vanhu vamboenda, vaspenda a day vari kuma homes iwayo, vozonyora nyaya dzavo nemunzira kwayo yekuti vanenge vakuziva zviri kuitika.”
VaAbram Mateta, avo vasingaone, inhengo yesangano reLawyers with Disabilities Association Zimbabwe Trust. Vanoti vatori venhau vanofanira kubatsira kutsiura vari mune zvematongerwo enyika apo vanodzikisira pasi vakaremara.
VaTinashe Muchuri mutori wenhau vari zvekare nyanduri. Vanoti vatori venhau vakaremara nevasina vanofanira kushanda pamwechete kugadzira duramazwi remazwi akakodzera kushandisa kana tichitaura nezve hurema.
VaMuchuri vakati, “Unonzwa mumwe munhu achitaura mumwe kuti haaone. Asi unomuona munhu iyeye anonzi haaoni achifamba ega achidimbura mugwagwa achienda kwaanoda kuenda, achizvibikira chikafu chake ega nekuzviitira zvimwe, kana nyangwe kudzidza achinzi haaone.”
Vakaenda mberi vachiti: “Dambudziko randakaona nderekuti vanhu vanofunga kuti munhu wese anonzi anoona anofanira kuona nemeso. Saka izvozvo zvese zvinofanira kuzivikanwa kuti patinoti kune vasingaone tinenge tichinyepa nekuti munhu wese anoona asi maonero anosiyana. Kozouya vamwe vanonzi vasingafambi nekuti anenge achishandisa wheelchair. Asi ukamutarisa anenge achibva pane imwe nzvimbo achienda pane imwe nzvimbo zvichiratidza kuti ari kufamba ega pasina anomubatsira. Tikatarisa kune vamwe vanonzi havatauri, ini ndotarisa ndoti ko imi munoti havatauri neyi? Nekuti imi munogona kutaura nemuromo asi ivo vane matauriro avo avanoita. Vanotaura namaoko.”
VaMuchuri havana kuremara uye vave nemakore mashanu vachishanda pachena nevana vakaremara vepa St. Giles muHarare, panguva dzavanenge vachigadzira zvinhu zvakasiyana siyana zvemaoko zvavanoshambadza. VaMuchuri vanoti kushanda nevakaremara kwavasandura pamaonero avanoita vakaremara.
“Ini kana ndichitarisa munhu handione hurema huri paari. Chandinoona munhu. Pese pandinoona chero ari mu wheel chair ndiri kuona munhu, ari kufamba nemadondoro ndiri kuona munhu, ari kutaura nezviratidzo ndiri kuona munhu handisi kuona zvimwe zvinhu zvese zvisipo paari. Ndinoona munhu ane zvaanogona.”
Sachigaro vesangano revatori venhau vakaremara, reProfessional Media Abilities Network VaPatrick Musira vanoti vari kuedza nepose pavanogona kudzidzisa veruzhinji pamusoro pekukosha kwekodzero dzevakaremara. VaMusira, avo vakaremara gumbo reruboshwe vanoti vakawanda vari kushaya mabasa nekuda kwehurema, zvinova zvinofanira kuburutswa pachena nevatori venhau.
VaMusira vakati, “Kana une urema usingaone, usingagone kufamba, uchishandisa wheel chair, kana zvimwe zvinhu zvakadaro vanhu vanofunga kuti uri murombo, hapana chaunoziva kunyange hazvo iwe wakadzidzira basa racho uchirigona zvemandorokwati." Vanotiwo, "Vanhu vanofunga kuti vakakuona chete uchifamba, kana wakamira une munhu ari kukubatsira vanofunga kuti uri kutotsvaga rubatsiro, hapana chaungaita.”
VaLiberty Lupahla avo vasingaone mushamarari ane mukurumbira anoshandira ari kuBulawayo. Vanoti dambudziko rekuonerwa pasi revakaremara rinogona kupera chete kana vana vakawanda vakaita zvidzidzo zvekutapa nhau nekuti ndivo vanogona kunyatsodongora matambudziko anosanga nevakaremara. Asi VaLupahla vanoti zvikoro zvinodzidzisa vatori venhau zvinofanira kugadziridzwa kuti zvikwanise kutorawo vana vakadai.
VaLupahla vakaudza Studio 7 vachiti, “Saka munhu ane wheel chair anokwira sei ma steps pasina ma ramps? Ma computers emuma libraries enzvimbo dzinotapa nhau haana iya inonzi speech software pachirungu yekuti munhu asingaone kana achida kushandisa computer anongopinda mu library ostrima internet, oshandisa computer sevamwe." VaLupahla vanoti, " Izvozvo zvese iri nyaya yekushayikwa kwehurongwa, iya inonzi pachirungu disability policy inosungira kuti chikoro chega chega chiinclude vanhu vakaremara. Muchaona kuti ma chamber acho kana ma shanks haasi accommodative kumunhu akaremara.”
Munyori mukuru musangano reZimbabwe Union of Journalists, VaFoster Dongozi vanoti zvakakosha kuti vatori venhau vakaremara vashande pamwechete nenhengo dzeparamende kuti pave nemutemo unosungirira venhepfenyuro nemapepanhau kuti vave nezvirongwa zviri pamusoro pevakaremara uye zvichipa munongedzo pamusoro pemazwi anofanira kushandiswa.
“Tinoziva kuti pakutepfenyura nepakunyora vanoshandisa mashoko anonyomba nekushoropodza. Saka sangano iroro rinofanira kubatsira kuti pave nedura remazwi anogamuchirika, asingashungurudzi nekushoropodza vangave vakaremara, kana ivo vatori venhau vakaremara.”
“Zvinhu zvikaramba zvichidai, vatori venhau vachiwana yeuchidzo pamusoro pezvinofanira kuitwa pakucherechedzwa kwekodzero dzevakaremara, remangwana ravo richange rakajeka.”
Vari kumirira bato re Democratic Party musarudzo yemutungamiri we America ichaitwa musi wa 3 Mbudzi gore rino, VaJoe Biden, vadoma munhukadzi wechitema, Sineta Kamala Harris, veku California, kuti vave mutevedzeri wavo.
Vasati vasarudzwa kuve seneta, Amai Harris vakange vari gweta guru mudunhu reCalifornia kubva muna 2011 kusvika 2016 mushure mekunge vamboita gweta guru regita reSan Francisco.
Seneta Harris vakamboedzavo kukwikwidza kuti vapihwe mukana wekuva mumiriri webato reDemocratic Party musarudzo yemutungamiri wenyika, vachikwikwidzana naVaBiden nevamwe vazhinji vebato iri asi havana kubudirira havo.
Seneta Harris vange vari mumwe wevanhukadzi vazhinji vakange vachiferefetwa kana vachikodzera kushanda semutevedzeri waVaBiden.
Pakambove nechimwe chikwata chakaedza kurwisa kuti Seneta Harris vasatorwa semutevedzeri waVaBiden vachiti vaiomesera zvakanyanya vasungwa pavakange vari gweta guru mudunhu reCalifornia.
Baba vaSeneta Harris vakazvarwa kuJamaica vakauya kuAmerica muna 1961 uko vakazove muzvinafundo mune zvehupfumi pachikoro chepamusoro, cheStanford University.
Amai vaSineta Harris, avo vakange vari muongorori wechirwere chegomarara uye vachirwirwa kodzero dzevanhu, vakauya kuAmerica vachibva kudunhu reTamil Nadu kuIndia muna 1960.
Vanodzidzisa zvematongerwo enyika paWellesley College, mudunhu reMassachusetts, Doctor Chipo Dendere, vanoti zvakange zviri pachena kuti vaviri vaidikanwa zvikuru pachigaro ichi, ndiAmai Kamala Harris naAmai Stacy Abrams, vedunhu reGeorgia.
Seneta Harris vari kutarisirwa kupinda muhurongwa hwekuedzana pfungwa nemutevedzeri waVaDonald Trump, VaMike Pence.
Apo huwandu hwevanhu vabatwa nehutachiwana weCoronavirus huri kuramba huchikwira munyika, dzimwe nhengo dzeparamende muHarare dzinoti dzinodawo kuva nechekuita nehurongwa hwehurumende hwekudzivirira chirwere ichi pamwe nekuona kuti rubatsiro rwuri kupihwa nyika pamusoro peCoronavirus rwuri kufambiswa sei.
Nhengo dzeparamende nemakanzura emuHarare dzinoti dzinofanira kuva nechekuita nemabasa ehurumende ekudzivirira chirwere cheCoronavirus.
Mumiriri weGlen Norah muNational Assembly, VaWellingotn Chikombo, vati izvi zvakakosha nekuti vanongonzwa kuti pane zviri kuitwa nehurumende, asi kunzvimbo dzavanomirira kusina chiri kuitika.
Asi VaChikombo vati kunyange hazvo paramande yakavharwa, inofanirwa kuvhura sezvakaita paramende yekuAmerica kuitira kuti izeye nyaya dzakakosha dzinobata Covid-19.
Mumiriri weWarren Park, VaShakespear Hamauswa, vaudza Studio 7 kuti zvakakosha kuti muhurongwwa hwayo hurumende ishande nenhengo dzeparamende mukudzivirira Coronavirus.
Vatiwo vanongonzwa kuti hurumende iri kuwana zvinhu zvekushandisa kudzviririra Coronavirus asi havasi kuona zvinhu izvi munzvimbo yavanomirira.
VaHamauswa vatiwo kunyange hazvo hurumende iri kuti zvikoro zvepamusoro zviri kugadzira mamasiki nemasanitaiza, zvinhu izvi hazvisati zvave kuwanikwa mumisha inogara vazhinji uye zvakakosha kuti hurumende ishande nemadzimai ane makirabhu ekokusona mumisha iyi pakugadzira zvinhu izvi.
Kanzura weWard 16 muHarare, VaDenford Ngadziore, vaudza Studio7 kuti havasati vatanga kuwana maSanitiser and maMask vachiti vari kuwana zvinhu izvi kubva kumasangano anoshanda kazvimirira, asi zvishoma.
Hatina kukwanisa kunzwa kubazi rezvehutano kana kugurukota rinoona nezvedunhu reHarare, VaOliver Chidhau, sezvo vange vasiri kudaira mbozhanhare yavo.
Asi mumashoko avo, sachigaro weTaskforce inoona nezvechirwere cheCoronavirus, zvakare vari mumwe wevatevedzeri wemutungamiriri wenyika, VaKembo Mohadi, vazivisa kuti nyika ichawedzera huwandu hwevanhu vari kuongororwa zvichiteverwa kuvhurwa kweimwe nzvimbo inoita ongororo yechirwere cheCoronavirus kuBulawayo.
Vatiwo pane dzimwe nzvimbo dzekuongorora chirwere ichi dzichavhurwa munguva pfupi iri kutevera.
Asi VaMohadi vati Taskforce yavo yakaita misangano mumatunhu ese munyika ichinzwa pfungwa kubva kunhengo dzeparamende pamwe nevakuru vakuru mumatunhu aya uye ichashandisa zvakabuda mumisangano iyi kusimbaradza chirongwa chayo chekudzivirira kupararira kweCoronavirus.
Hupenyu hweshamwari dzevari kusiya basa semutungamiri we FIFA, Va Joseph Sepp Blatter, hwarembera netambo muZimbabwe mushure mekuregedza basa kweshamwari yavo.
Mukuru weZifa, VaCuthbert Dube, ndivo mumwe wacho, vateveri venhabvu vachiti VaDube havafanire kumirira kudzingwa basa asi kuti vanofanira kungoregedza vega sezvakaita shamwari yavo VaBlatter.
VaDuve vanga vari pedyo zvikuru naVaBlatter zvekuti vakabuda pachena panguva yesarudzo yemutungamiri weFifa kuti vanga vachiisa vhoti yavo pana VaBlatter.
Muteveri mukuru wechikwata cheDynamos, VaAdam Makombo, vanoti kuenda kwaVaBlatter ndiyo nguva yanga yakamirwawo muZimbabwe kudzinga VaDube.
Sangano reZifa Council, iro rinosarudza Zifa board, kusanganisawo nemutungamiri wenhabvu muZimbabwe, richasangana mukupera kwesvondo rinouya kuti vaone kuti nyaya yaVaDube inofambiswa sei.
Sangano iri rakambobvisa VaDube pachigaro masvondo matatu apfuura, asi veFifa vakaramba izvi vachiti zvaive zvisiri pamutemo.
VaAndrew Rwodzi, avo vanoti vanotevera chikwata chemaWarriors, vanoti munhu wese anga ane hukama naVaBlatter anofanira kungosiiswa basa.
VaMakombe vanoti VaDube vanga vachidzinga makambani anoda kuisa mari vachiti ivo kuenda kwavo kunokwanisa kuunza sanduko huru munhabvu munyika.
Alois Bunjira uyo akambotambira chikwata chemaWarriors, anotiwo veZifa Council vanofanira kuita chisungo chine mutsindo pavanosangana vachizeya nyaya yaVaDube.
Zvakamira zvakadai, makundano eCastle Lager Premier Soccer League apinda munharaunda yegumi nenhatu Chicken Inn ichitungamira.
Chicken Inn iri kusangana neChapungu iyo iri pachinhanho chechina.
Chapungu iri kubvira moto mazuva ano zvekut veruzhinji vari kuwanikwa vakananga kuGweru kuti vaone mutambo uyu mu Ascot.
MuNyamhunga Stadium, Dynamos iri kusangana ne ZPC Kariba.
Vatsigiri veZPC Kariba vari kuti kutonga kweDynamos kwakwana sezvo iri kunyadzisa muAfrica vachiti ivo gore rino nderavo kunyange hazvo vasiri kutanga zvakanaka pari zvino
Asi vatsigiri veDynamos vanoti aya maroto chete. VaErasmus Mkandawire vanoti Dynamos inotora zvekare mukombe gore rino.
VaMkandawire vanowedzera kuti murairidzi wavo vaDavid Mandigora vanofanira kushandura zvinhu nguva ichiripo kuti izvi zviitike.
Mimwe mitambo iriko mukupera wesvondop yakamkira seizvi:
Highlanders v How Mine
Triangle v Tsholotsho Pirates
Caps United v Flame Lilly
Buffaloes v Hwahwa
Hwange v FC Platinum
Dongo v Harare City.
Mumutambo wekiriketi, vanotungamira mutambo uyu varonga mitserendende yemitambo mitanhatu yakateverana nedzimwe nyika kunyange hazvo vaine zvikwereti zvinosvika mamiriyoni gumi nemashanu emadhora.
Mutambo wega wega uri kutora mari inosvika iyo mamirioni maviri emadhora asi scahigaro wesangano iri, VaWilson Manase, vanoti mitambo inofanirwa kutamba vachikunda zvimwe zvikwata zvichauya muZimbabwe.
VaManase vanoti kekutanga pamakore gumi apfuura, Zimbabwe ichawana zvikwata zviviri chevechidiki nechevanhukadzi zvichashanyawo muZimbabwe gore rino risati rapera.
Chikwata chenyika chemutambo weRugby chemaSables chazvipinza munjodzi yekutadza kutamba mumakundano emunzira yekuenda kuWorld Cup kekutanga mumakore makumi matatu nematanhatu.
MaSables akadamburwa zvinonyadzisa 61-15 pamusha neKenya muHarare Sports Club mukupera kwesvondo izvo zvavakanda pasi pasi mugungano rezvikwata zvina zviri kurwira mukombe weAfrica Cup Division 1A.
MaSables aifanira kukunda mumutambo wepamusha uyu kuti vaite mukana wekutora mukombe wemuAfrica uyu pamwe nekuchengetedza chinzvimbo chavo chekutamba mumakundano e2019 World Cup ayo arikutanga pakati pegore rinouya.
Asi kukundwa zvinonyadzisa kwavakaita kwasiya Zimbabwe iri pachinzvimbo chekubuditswa mugungano rakakosha reAfrica Cup Division 1A iri.
Vatarisana zvekare nedambudziko rekutadza kutamba muma 2019 World Cup qualifiers sezvo zvikwata zvinenge zviri muAfrica Cup Division 1A gore rinouya ndizvo zvichatambira mukombe wepasi rese uyu.
Mutambo wemaSables unotevera uri pamusha neUganda musi wa 23 Chikunguru asi zvinhu hazvina kumira zvakanaka sezvo mutambo wavo wekupedzisira varikutamba neNamibia kuWindhoek musi wa 6 Nyamavhuvhu. Zimbabwe haisati yambodya Namibia pamakore gumi adarika.
Panguva iyo maSables arikutsvaka kuti chii chakavarova, Dynamos iri kupemberera mapoinzi avo gumi nemashanu mumitambo mishanu mushure mekunge Dembare yakatatarika asi ikarova Border Strikers 2-0 muRufaro Stadium neSvondo.
Chikwata chekuBeitbridge ichi chaive chakabata Dynamos zvekuti vamwe vatsigiri veDembare vanga vave kutofunga kuti mutambo uyu uchapera uri mangange apo Elisha Muroyiwa akakanda chibodzwa kubva pamugadzikirwa kwapera maminitsi makumi matanhatu nemashanu.
Idzi ndidzo shungu Dynamos yaitsvaga sezvo Kudzanai Nyakasaka akazowedzera chimwe chibodzwa ndokupa Dembare mapoinzi matatu pamwe nekufamba chinhanho chimwechete pahurongwa hwePremier Soccer League kuenda pachinzvimbo chechina.
Murairidzi wechikwata cheBorder Strikers Never Malunga anoti vanogamuchira zvakaititika asi achiwedzera kuti zvinorwadza kuti matamba zvakanaka zvakadai munodzokera kumba musina chamakabata.
Uyu ndiwo mutambo waMalunga wechipiri kubvira atora basa kubva kunaSaul Chaminuka. Wekutanga wacho Border Strikers yakarova Harare City ndokutambudza Dynamos mumutambo wavo wanezuro.
Asi Malunga anoti hapana zvakawanda zvaakasandura kuchikwata ichi. FC Platinum yadarika Highlanders nepoindi imwechete kuenda pamusoro petafura yePSL mushure mekuita mangange 0-0 neCaps United.
Asi Platinum yakaoneswa chitsvuku neCaps United asi zvibodzwa chiriramba kuuya izvo zvakaita kuti mumwe mutsigiri weCaps United vaLazarus Banda vafunge kuti Kugona Kunenge Kudada ine tsotso idzo dzaitadzisa bhora kunwa.
Highlanders haina kutamba mutambo wayo neTriangle sezvo wakamiswa nevePSL kuchityirwa mhirizhonga dzezvematongerwo enyika.
ZPC Kariba yakadzikira chinhanho chimwechete kusvika pachinzvimbo chechishanu mushure mekurohwa 1-0 neNgezi Platinum Stars asi Moses Bambo Chunga havana mufano mushure mekunge chikwata chavo chakaita mangange 0-0 pamusha neHow Mine.
Chunga atora poindi imwechete pamitambo mitatu yadarikwa zvekuti kwatanga tunyaya nyaya mumusha wemaSunshine City Boys. Mushure mekurova Highlanders 2-1 svondo rapera, Chicken Inn yakarohwawo svondo rino neChapungu 2-1 zvekare neChapungu kuAscot Stadium neMugovera. Zvinhu hazvinawo kumira zvakanaka kuHwange iyo yakarohwa 1-0 neBulawayo City.
Mutambo weTsholotsho Pirates neMutare City Rovers uyo waive wamiswa zvekare nenyaya yekutyira mhirizhonga urikutarisirwa kutambwa pakati pesvondo rino. Asi nekuratidzira kuri kurongwa svondo rino zvinogona kukona n’anga murapwa achida.
Vanhu vakawanda varikutadza kutora mari dzavo mumabhangi vakatarisana nezororo rekisimusi.
Vamwe vevanhu ava vanoti vabva kunzvimbo dziri kure dzakaita seMhangura, Banket neMtorashanga kuzotsvaga mari muChinhoyi asi vaishaiwa.
Mumwe wevashaya mari pabhangi reZB ndiVaTapera Gombami vekuMhangura.
VaGombami vanoti kushaya mari kuchaita kuti zororo rekisimusi risanakidze sezvo vanenge vasina mari yekufamba.
VaGombami vanoti dai vemabhangi vachipa vanhu vose kamari kashoma zvako kuta vawane mari dzekufambisa sezvo vanotakura vanhu vasingade mari yekupihwa mufoni kana kuti ecocash.
Mumwe afumira kubata jongwe muromo kubata nzvimbo pamutsetse wekutora mari akaishaya ndiVaMirosi Chipfunde.
VaChipfunde vanoti vashaya mari zvekuti havana yekudzokera kumba kwavo nhasi.
VaChipfunde vanoti kunyange vachikwanisa kutenga zvinhu zvakaita sezvekudya nenhumbi zvinenge zvichidhura uye vanenge vachida mari yekufambisa.
Nyanzvi munyaya dzezvemari, VaPersistance Gwanyanya, vanoti havashamiswe nemitsetse pamabhangi munguva ino yezororo rekisimusi asi vanoshushikana nenyaya yamekuti mitsetse pamabhangi ndiwo wavemugariro.
VaGwanyanya vakamboshanda mubhangi kwenguva yakareba vanoti havaone dambudziko rekushaikwa kwemari richipera sezvo nyika iyine mari shoma kudarika iri kudiwa nevanhu.
VaGwanyanya vanoti nyika ine mari inobatika inosvika mamiriyoni mazana maviri emabhondi nemamiriyoni mazana mana emari yekuAmerica zvichienzaniswa nemari ingangodiwa nevanhu nemakabhani inodarika mabhiriyoni mapfumbamwe.
Vanhu vakawanda vanoti nekuda kwekushayikwa kwemari zuva rekisimusi richapfuura semamwe mazuva.
Hurumende yambomisa sangano rinorwira kodzero dzevanhu reCommunity Tolerance and Reconciliation Development Trust kuita basa mudunhu reMasvingo ichiti inoda kuongorora kuti inemagwaro ari pamutemo here kuti inge ichishanda munyika.
Ve Cotrad vanoti izvi zvine zvematongerwe enyika mukati sezvo sangano ravo ruchita basa rekurwira kodzero dzevanhu uye range richiteverwa kubva muna ndira pakamboita ratidziro yakavharisa nyika.
Vachitaura ne Studio 7 VaBrighton Ramusi mushandi weCotrad vati vagamuchira tsamba kubva kuna mudzviti wedunhu reMasvingo VaRay Hove ichivaudza kuti vambomire basa.
VaRamusi, avo vakambosungwa nevamwe vashandi vesangano iri muna Ndira vanoti hurumende yagara isingafaire basa ravanoita.
Vatiwo zviri kuratidza kuti hurumende iripo haina hutongi hwejekere sezvo ichida kuvhara mikana yekushanda kumasangano anodzidzisa vanhu zvekodzero dzavo.
Vanoona nezvekufambiswa kwemabasa musangano iri VaZivanai Muzorodzi vati kumiswa kushanda kwavaitwa kuchakanganisa zvikuru vashandi vavo.
VaRamusi vaenderera mberi vachiti nyaya yemagwaro haisiriyo yavari kurambidzirwa sezvo vane gwaro re Notarial Deed of Trust ravakanyoresa kuhurumende muna 2012 rine nhamba dzinoti MA1050/2012.
Vanoti uku kumbunyikidzwa kwekodzero dzavo sezvo vachipomerwa mhosva yekupindira mune zvematongerwe enyika uye vachinzi vanotsigira bato guru rinopikisa reMDC inotungamirirwa naVaNelson Chamisa.
VaRamusi vati havasi kuzopeta maoko kodzero dzavo dzichi mbunyikidzwa nekudaro vachaendesa hurumende kumatare.
VaHove varamba kutipa chikonzero chavamisira Cotrad basa parunhare vachiti vange vakabatikana apowo gurukota reMasvingo, VaEzra Chadzamira vati vange vasati vasumwa nezvenyaya iyi. Vati tizovafonere asi havana kuzobatika panharembozha yavo.
Vanoona nezve matongerwe enyika vakazvimirira VaMasimba Gonese, vati hurumende yatotanga kushungurudza masangano ainofunga kuti anovapikisa.
Vati uku ndiko kutanga kwekuvharwa kwemasangano akazvimirira sekuzadzikisa mashoko akataurwa nemutungamiriri wenyika VaEmmerson Mnangagwa kuMwenezi.
Hurumende inopomera masangano akazvimirira mhosva yekushanda nemapato anopikisa kuda kuipidigure nechisimba.
Mugore ra 2013 hurumende yakambovharisa masangano akazvimirira makumi maviri nemapfumbamwe mudunhu reMasvingo.
Vakoti vepachipatara chikuru chemuChinhoyi varatidzira neChipiri vachitsigira vamwe vavo vakasungwa neMuvhuro muHarare mushure mekuratidzira vachida kuwedzerwa mari dzemihoro uye kuwaniswa zvikwanisiro zvekushandisa kana vari pabasa.  Vakoti ava vanga vachisvika zana varatidzira vachiti nhengo dzavo dzakasungwa dziburitswe muhusungwa uye kuti hurumende ivape mari dzemihoro nemadhora ekuAmerica pamwe nekuwaniswa zvikwanisiro zvekushandisa.  Murongi wemabasa musangano rinomirira vakoti reZimbabwe Nurses Association, Zina, kuMakonde, Muzvare Nyarai Mapepa, vati havachatye kusungwa sezvakaitwa vamwe vavo nezuro uye vaneta nekutyisidzirwa nehurumende.  Mumwe aratidzira nhasi VaDesire Masango vati zvave kunetsa kuti vaende kubasa sezvo mari ichisakwane kuti vaende kubasa pamwe nekuraramisa mhuri dzavo.  Vamwe vakoti vepazvipatara zveParirenyatwa neChitungwiza varatidzirawo vachitsigira vamwe vavo vakasungwa neMuvhuro.  Zvichakadaro, vakoti gumi nemumwechete vakasungwa nezuro vamiswa pamberi pedare nhasi muHarare vachipomerwa mhosva yekutyora mutemo une chekuita nekuchengetedza kuvharwa kwenyika kana kuti violating national lockdown regulations.  Mutongi wedare apa vakoti ava mukana wekubhadhara mari inoita chiuru chimwechete chemadhora emaRTGS pamunhu kuti vatongwe vachibva kumba uye vanofanirwa kuzviratidza kumapurisa ari pedyo nepavanogara kamwe chete pasvondo.
Mutungamiri weZina munyika, VaEnock Dondo, vati kusungwa kwenhengo dzavo hakumise kuramwa mabasa vachiti vamwe vakoti nevanoyamura muzvipatara vatangawo kuramwawo mabasa nhasi.  VaDondo vati mari inosvika chiuru chemadhora nemazana mashanu yapihwa vakoti nehurumende haina zvainokwana vachiti vanoda kuti vakoti vabhadharwe nemadhora ekuAmerica.
Vakoti vemuHarare vakatanga kuramwa mabasa mwedzi wapera vachiti vanoda kuti vabhadharwe nemadhora ekuAmerica.
Hurumende yakati yawedzera mari dzevashandi vehurumende nezvikamu makumi mashanu kubva muzana, uye kuvapa madhora makumi manomwe nemashanu ekuAmerica pamwedzi kwemwedzi mitatu.
Asi izvi hazvina kutambirwa nevashandi vehurumende vachiti hapana hurukuro dzakaitwa.
Studio7 haina kukwanisa kunzwa kumutevedzeri wegurukota rezvehutano, Dr John Mangwiro, kuti vachaita seyi nevashandi vezvehutano vari kuramwa mabasa.
Paramende iri kuita nhaurarino nebazi remuzinda weBritain rinoona nezvebudiriro yekunze kwenyika iyi, reDepartment of International Development kana DFID nechinangwa chekusimbaradza mashandiro emakomiti eparamende ayo anonzi neDFID haana kusimba pari zvino.
Mutauriri weNational Assembly, Advocate Jacob Mudenda, vazivisa izvi mushure mekutambira gwaro reongoororo yakaitwa neDFID pamusoro pemashandiro emakomiti eparamende kubva kumukuru weDFID muZimbabwe, Amai Catherine Weiss.
VaMudenda vati ongororo yeDFID inoratidza kuti makomiti eparamende anofanira kusimbaradzwa uye ivo vanobvumira nazvo.
Semuenzaniso muongororo yayo, DFID inoti zvimwe zvinofanirwa kuitwa kuona kuti nhengo dzeparamende dzinofanira kuve nhengo dzekomiti imwe chete, kwete kuve nhengo dzemakomiti maviri kana matatu sezviri kuitika pari zvino.
Chimwewo ndechekuti nhengo dzeparamende dzinofanira kupinda mumakomiti anoenderana nehunyanzvi hwezvaakadzidzira sekuti nhengo dzinopinda mukomiti yezvemutemo dzinofanira kuve magweta.
Asi VaMudenda vati izvi zvinonetsa kuita nekuti, kuti munhu asarudzwe kuve nhengo yeparamende, anofanira kuve nemakore gumi nemasere, kuve chizvarwa cheZimbabwe pamwe nekunge akanyoresa kuvhota chete uye hapatariswe kuti ane hunyanzvi hwei.
Asi vati vachashanda neDFID kuita zvimwe zviri kunzi zviitwe muongorora yeDFID.
Asi Amai Weiss varamba kutaura nevatori venhau sezvo vange vasina kupihwa mvumo yekutaura nevekumahofisi emuzinda weBritain muZimbabwe.
Mukuru wesangano rePlatform for Youth Development, VaClaris Madhuku, vaudza Studio 7 kuti zvingave zvakanaka chose kana basa remakomiti rikasimbaradzwa nekuti anoita basa guru.
Vati makomiti eparamende anotenderera nenyika yese achibvunzurudza vanhu panyaya dzakasiyana siyana kusanganisira nhunha dzevanhu pamwe nemabhiri ekuumba mutemo uye zvingave zvakanaka kuti nhengo dzeparamende dziwedzerwe ruzivo kuti dziite basa radzo nemazvo.
Vati chikuru chavanoda kuti hurumende iremekedze zvinoturwa nemakomiti kudare reparamende.
Asi mukuru wesangano reZimbabwe Democracy Institute, Doctor Pedzisai Ruhanya, vaudza Studio 7 kuti kunyange makomiti eparamende akasimbiswa, hazvina zvazvinobatsira nekuti paramende pachayo haina simba.
Vati mutungamiriri wenyika pamwe nemakurukota avo vane masimba akawandisa izvo zvinokanganisa mabasa eparamende.
Paramende ine makomiti anoenderana nemapazi ehurumende uye makomiti aya anoongorora mashandiro emapazi aya.
Kunzwe kwaizvozvo, makomiti aya anoitawo basa guru mukuumbwa kwemitemo inoenderana nemapazi aanoongorora.
Zvichakadai, VaMudenda vazivisa kuti mutungamiriri wenyika, VaEmmerson Mnangagwa, vanogona vanhu vavanoda kuti vave nhengo dzekomisheni inoona nezvekudzivirirwa kwehuwori mushure mekunge paramende yavapa mazita evanhu gumi nevaviri vakunda mubvunzo dzakaitwa neparamende masvondo maviri apfuura.
Komisheni iyi inofanira kuve nenhengo pfumbamwe uye VaMnangagwa vakatodoma, Justice Loice Matanda-Moyo sasachigaro wekomiti iyi.
Justice Matanda Moyo mudzimai wegurukota rezvekudyidzana nedzimwe nyika, VaSibusiso Moyo.
Sangano ravana chiremba reZimbabwe Hospital Doctors Association, ZHDA, rinoti harisi kuzofa rakavhundutswa nemashoko ehurumende ekuti nhengo dzaro dzichadzingwa basa panopera kunzwikwa nyaya dzemadhokera asiri kuenda kumabasa nekomiti inoranga vanotadza pamabasa avo.
Vakafanobata chigaro chemunyori mukuru weZHDA, Dr. Tawanda Zvakada, vanoti zvakataurwa nemutevedzeri wegurukota rezvekuburitswa kwemashoko, VaEnergy Mutodi, zvekuti hurumende inogona kuti vana chiremba ava vabhanwe zvekuzotadza kushanda semadhokotera, hazvisi zvinhu zvinovavhundutsa.
Dr. Zvakada vanoti chitsvambe chiri pahurumende nokuti ndiyo inofanirwa kuona kuti yatambirisa vana chiremba mari dzinokodzera.
Dr. Zvakada vanoti ivo nevamwe vavo vanoda zvikuru kuenda kubasa, asi chiripo ndechekuti havana mari dzekuti vaendese kumabasa kwavanoshandira vari.
“Isu hatina mari. Tikapihwa mari nemushandirwi tinodzokera kubasa. Izvi zvekutyityidzira vamwe izvi hakuna kwazvinosvika. Mushandirwi ngaabhadhare vashandi vake mihoro inofakwanira kuitira kuti vakwa,” vadari Dr. Zvakada.
Vachitaura neStudio7 neChishanu, VaMutodi vakati hurumende haisi kufara nekusaremekedza mitongo yematare kuri kuitwa navana chiremba. Vakatiwo vose vana chiremba vari kuzvidza komiti inoranga vatadza pamabasa, vachadzingwa sezvinodiwa nemutemo.
VaMutodi vakatiwo pane vanhu vari kufurira vana chiremba ava kuti vasaende kubasa kuitira kuti vasvibise chimiro chehurumende.
Asi Dr. Zvakada vanoti vana chiremba vanoda zvikuru kudzokera kubasa kuitira kuti vanobatsira varwere. Asi Dr. Zvakada vanoti dambudziko guru riripo nderekuti havana mari dzekuti vaendesa kumabasa avo.
Vana chiremba vakatanga kusaenda kubasa musi wa 3 Gunyana vachiti hurumende inofanirwa kutanga yagadzirisa zvichemo zvavo.
Chando chegore rino chinonzi chakarova zvakanyanyisa zvikuru munguva dzemangwanani nemanheru izvo zvakapa kuti vanhu vakawanda varware nezvirwere zvechikosoro, kutemwa nemusoro, mabayo pamwe nekupisa kwemuviri. Zvirwere izvi zvinozivikanwa nerekuti Upper Respiratory Tract Infections.
Mumwe mudzimai anogara kuKuwadzana Extension, Amai Rudo Gutsa, vanoti vakarwara zvinotyisa kwemasvondo maviri pamwe nemwanakomana wavo mudiki nechikosoro.
VaEdson Nzimbe, avo vanogara kuEastlea, vanoti chando chegore rino chakavatonhora zvokuti vaitoita sokunge munhu ane chirwere che malaria. VaNzimbe vanoti vakaenda kuchipatara asi havana kupihwa mushonga wekurapa chirwere chainge chavabata.
Amai Gutsa naVaNzimbe vamwe vevanhu vakawanda zvikuru vakabatwa nezvirwere zvekutadza kufema zvakanaka nekuda kwekutonhorwa zvakanyanya.
Studio 7 haina kukwanisa kunzwa kubva kubazi rezvehutano huwandu hwevanhu vabatwa nezvirwere izvi kusvika pari zvino.
Asi imwe nyanzvi munyaya dzezvehutano, Dr Josephat Chiripanyanga, vanoti vakaona vanhu vakawanda vaichururuka dzihwa, kuhetsura, kupindwa nechando zvakanyanyisa, izvo zvairatidza kuti zvirwere izvi zvainge zvakakomba.
Dr Chiripanyanga vanoti zvirwere zvekupindwa nechando zvakanyanya zvinotapuriranwa kubva kune vanenge vachikosora nekuhetsura zvakanyanyisa vasingavhare miromo nemhino dzavo.
Vanoti munhu akaramba achirwara asinganorapwi, chirwere ichi chinodzika kumapapu ake, chokonzera mabayo, ayo anogona kumuuraya.
Dr Chiripanyanga vanoti kana munhu akanzwa muviri wake wavakupisisa, anofanirwa kunwa mvura yakawanda, uye kukurumidza kuenda kunoona vana chiremba, kwete kuverengera
Vaenderera mberi vachiti vanhu vanofanirwa kupfeka zvinodziya nekunwa zvinwiwa zvinopisa kuitira kuti vasabatwe nezvirwere izvi.
Masangano anomirira vashandi anoti haasi kufara nemashoko mutungamiri wenyika, VaEmmerson Mnangagwa, avakataura nemusi weChishanu mudare re Politburo yebato ravo.
Vachitaura pamusangano wePolitburo uyu semutungamiri weZanu PF, VaMnangagwa vakayambira masangano evashandi, machechi, pamwe nemasangano akazvimirira, kuti anangane nemabasa awo ari pamutemo, kwete kupindira mune zvematongerwo enyika sezvaari kuita.
VaMnangagwa vakatiwo vanozviziva kuti masangano aya ari kushanda nemapato anopikisa mukuda kuvhiringidza mashandiro ehurumende yavo.
Studio7 haina kukwanisa kubata sangano re Zimbabwe Congress of Trade Unions, kuti tinzwe parimire sezvo munyori mukuru wesangano iri, VaJaphet Moyo, vanga vasiri kubatika panharembozha yavo .
Asi mutungamiri weAmalgamated Rural Teachers Union of Zimbabwe, VaObert Masaraure, vanoti sevashandi vane kodzero dziri mumbiro remitemo yenyika, vanoshushikana zvikuru nemashoko aVaMnangagwa.
VaMasaraure vanoti vashandi havasi kuzofa vakanyarara kana hurumende ichitadza kugadzirisa nyaya dzemihoro yavo, uye vacharamba vachitaura zvinyunyuto zvavo.
VaMasaraure vanoti masangano evashandi haasi kuita zvematongerwo enyika, asi kuti anoburitsa nhunha dzawo kana hupfumi hwenyika huchiiswa mumadhaka nehurumende nokuti mari dzavo dzinobva muhupfumi hwenyika.
Asi mushandi mukuru anoona nezvekuburitswa kwemashoko muZanu PF, VaTafadzwa Mugwadi, vanoti ichokwadi kuti masangano akazvimirira aya ava kuita zvematongerwo enyika achisiya basa rekuchengetedza kodzero dzevashandi.
VaMugwadi vanoti hurumende inozviziva kuti masangano aya ari kuda kuratidzira zvisiri pamutemo, uye mapurisa achange achiita basa rawo nemazvo mukuona kuti hapana anobvumidzwa kutyora mitemo.
VaMugwadi vatiwo mutungamiri weZCTU, VaPeter Mutasa, vakamboyedza kuyananisa vatungamiri veMDC vari kunetsana, izvo zvinoburitsa pachena kuti sangano iri rinodyidzana nemapato anopikisa hurumende.
Asi VaMasaraure vanoti chavanoziva ndechete vanomirira vashandi vasina bato ravanotsigira, uye varamba kuti vanotsigirwa nehurumende dzekunze.
"Chatinoziva isu ndechekuti hurumende ndiyo inodyidzana zvakanyanya nenyika dzairi kutaura dzekunze idzi. Isu sevashandi tinodyidzanawo nemasangano evashandi vedzimwe nyika," vadaro VaMasaraure.
Bepanhau remuAmerica, rePolitico rinoti hurumende yaVa Emmerson Mnangagwa, yahaya kambani yemagweta ine mukurumbira muAmerica, uye inodyidzana nemutungamiri weAmerica, VaDonald Trump, kuti ishande mukuvakiridza hukama hweZimbabwe neAmerica.
Basa iri rakapihwa kambani yeBallard Partners mwedzi wapera zvichitevera chibvumirano chakasainwa pakati pehurumende yaVaMnangagwa yakamirirwa negurukota rezvekudyidzana nedzimwe nyika, VaSubisio Moyo, ukuwo Ballard Partners yakamirirwa nemukuru wayo, VaBrian Ballard.
Zimbabwe ichange ichibhadhara Ballard Partners mazana mashanu ezviuru zvemadhora ($500,000) pagore, mari iyi ichibhadharwa pamwedzi mitatu yega yega iri zana nemakumi mashanu ezviuru zvemadhora ($150,00).
Mari yekutanga yezana nemakumi mashanu ezviuru ($150,000) yakabhadharwa mwedzi wapera panguva iyo hurumende yaitsvaga rubatsiro rwemari yekubatsira vanhu vakawirwa netsaona yemumigodhi yekuKadoma iyo yakasiya vanhu makumi maviri nevatanhatu vafa.
Magwaro ari mumaoko eStudio7 anoratidza kuti chibvumirano cheZimbabwe neBallard chakanyoreswa zviri pamutemo neBallard Partners musi wa Kurume 1, 2019 naVaBallard mbune.
Chibvumirano ichi chakanyoreswa zviri pamutemo pasi pemutemo pasi pemutemo wemuAmerica we Foreign Agents Registration Act.
Muchibvumirano ichi, Ballard inoti ichange ichishanda nebazi remuAmerica rinoona nezvekudyidzana nedzimwe nyika paine chinangwa chekuti hukama hweZimbabwe neAmerica hugadzirisike, uye kuti Zimbabwe idzokere pachimiro chakanaka nemasangano anokweretesa mari pasi rose.
Ballard inotiwo ichange ichiudza hurumende yeZimbabwe zvose zvinenge zvichiitika muAmerica zvinobata Zimbabwe, uye kuudza Zimbabwe zvinenge zvichiitika pamitemo yeAmerica inobata Zimbabwe.
Pamusoro pemazana mashanu ezviuru zvemadhora, Zimbabwe ichange ichisungirwa kubhadhara zvakare mari yose ichashandiswa pakufamba nevakuru vakuru veBallard pavanenge vachiita basa vakamirira hurumende yaVaMnangagwa.
Zimbabwe ichange ichibhadhara mari dzendege, kugara muhotera nechikafu pose vakuru veBallard vanenge vachiita basa vakamirira hurumende yeZimbabwe.
VaBallard vanozivikanwa zvikuru nekudyidzana kwavo kwemhando yepamusoro soro naVaTrump.
VaBallard ndivo vaive mberi mukutsvagira VaTrump mari musarudzo yemutungamiri wenyika muna 2016.
Svondo rino, VaTrump vakawedzera negore zvirango zvakatemerwa vakuru vakuru muhurumende yaVaMnangagwa, pamwe nemadzisahwira avo vachiti VaMnangagwa havasati varatidza chido chekuvandudza mamiriro ezvinhu munyaya dzematongerwo enyika pamwe nehupfumi.
Ballard Partners ine muzinda wayo muguta reTallahassee mudunhu reFlorida.
Studio7 haina kukwanisa kunzwa kuna VaMoyo, kanawo kuna VaBallard pamusoro pechibvumirano chavakanyorerana.
Zimbabwe yanga yava nemnakore akawanda isina anoimirira zvichitevera kupera kwakaita chibvumirano chayo naAri Ben-Menashe wekambani yeDickens and Madison, iyo ine muzinda wayo muMontreal, kuCanada.
Ben-Menashe akamboedza kuroverera vaimbove mutungamiri weMDC, muchakabvu Morgan Tsvangirai nemhosva yekuda kuuraya vaive mutungamiri wenyika panguva iyi, VaRobert Mugabe.
Panguva yaishandiswa Ben-Menashe sechapupu nehurumende yeZanu PF, Ben-Menashe akanga akanyoresa nehurumende yeAmerica sechipangamazano chehurumende yeZimbabwe.
Asi VaTsvangirai vakawanikwa vasina mhosva yekuda kupfuudza VaMugabe, nyaya iyi ndokuraswa nedare redzimhosva.
Ben Menashe akamboshanda semusori wechiuto kuIsrael.
Vatungamiri venyika dzemu SADC vari kusangana ku Tanzania kumusangano wepagore wesangano iri.
Musangano uyu, uyo uri wechumakumi matatu nepfumbamwe, uri kupera neSvondo.
Mutungamiri wenyika, Va Emmerson Mnangagwa, vari kutarisirwa kutora chigaro chasachigaro wekomiti yeSADC inoona nezvematongerwo enyika, pamwe nekugadzikana kwedunhu iri.
Mutungamiri weZambia, Va Edgar Lungu, ndivo vari kutambidza chimuti kuna VaMnangagwa kuti vange vari sachigaro veSADC Organ on Politics, Defence and Security Cooperation.
Musangano weSADC uri kutarisirwa kubudawo nezvisungo zvakati kuti, izvo zvinosanganisira zvirango zvakatemerwa vamwe vakuru vakuru vemu Zimbabwe nenyika dzekumawirira.
Nyanzvi munyaya dzematongerwo enyika uye vari mukuru weHuman Rights Watch kuchamhembe kwe Africa, Va Dewa Mavhinga, vanoti veruzhinji vanofanirwa kuziva kuti zvigaro izvi ndezvemadzoro, uye zvinopihwa nyika, kwete munhu.
VaMavhinga vanoti vatungamiri venyika dzemuSADC vanofanirwa kuudza VaMnangagwa zvavari kukanganisa, kwete kuramba vakanyara.
VaMavhinga vanoti nyika yakaita seLesotho, iyo ichakurukurwa kuTanzania, haina kufanana nezvakaitika muZimbabwe umo makapindira mauto mune zvematongerwo enyika.
Studio7 yatadza kunzwa kumunyori mubazi rezvekuburitswa kwemashoko, VaNick Mangwana, sezvo nharembozha yavo yanga ichinetsa kubata.
Gweta rine mukurumbira uye vachiita zvematongerwo enyika, VaTendai Biti, vanoti vave kubatana nevamwe vari kurwisa nyaya yekutongera vanhu rufu vachiti kuita izvi kunotyora kodzero dzevanhu.
Bumbiro remitemo idzva harichabvumidze kuurayiwa kwevanhukadzi, uye varume vari pasi pemakore makumi maviri nerimwe, pamwe nevarume vari pamakore apfuura makore makumi manomwe.
Zimbabwe yakagumisira kuuraya munhu mujeri muna 2005.
Asi pachine vanhu vanoda kusvika kana kupfuura zana vakatongerwa rufu.
Mukuru wesangano reAmnesty International kuchamhembe kweAfrica, VaDeprose Muchena, vanoti hurumende inofanira kubvisa mutemo wekutongera vanhu rufu zvachose nekuti kutyora kodzero dzevanhu.
Mutevedzeri wemutungamiri wenyika, varizve gurukota rinoona nezvemitemo, VaEmmerson Mnangagwa, vanoti naivowo vanoda kuti mutemo wekutongerwa vanhu rufu ubviswe.
VaBiti vanoti bumbiro remitemo idzva rinochengetedza kodzero dzevakatongerwa rufu uye vazvipira kubatsira vasungwa ava.
Kudomwa kwebhodhi idzva rekupepeta zvinobuda munhepfenyuro nemunganonyorwa kana kuti Censorship Board rinosanganisira mwanasikana wemutungamiri wenyika, Amai Bona Mugabe-Chikore, kwakonzera mutauro wakanyanya munyika.
Vaimbi nevanoita zvemitambo vari kushora bhodhi iri vachiti rinovhiringidza mabasa avo.
Asi vamwe vanoti bhodhi iri rakakosha munyika sezvo pasingafanire kuita wadawatonga muzinda wenyuchi vanhu vachiita madiro ajojina.
Sachigaro webhodhi iri ndiVaAeneas Chigwedere.
Vamwe varimo vanosanganisira mutauriri wemapurisa Senior Assistant Commissioner Charity Charamba, Amai Runyararo Magadzire, Ishe Nyamukoho Samson Katsande, VaRegis Chikowore, VaShingai Rukwata Ndoro, VaChenjerai Daitai, VaTungamirai Muganhiri uye Father Fidelis Mukonori veRoman Catholic Church.
Gurukota rinoona nezvemukati menyika, VaIgnatious Chombo, vanoti bhodhi iri richarambidza kubuditswa panhepfenyuro nezvivhiti vhiti kana mumabhuku zvinhu zvavanoti zvinodzikisira hunhu, kusanganisira zvepabonde kana mifananidzo yevasina kupfeka nhumbi uye zvimwe zvinogona kukonzera kusawirirana munyika.
Asi vaimbi vakaita saDoctor Thomas Mapfumo na Leonard Zhakata vanoti mimhanzi yavo inomborambidzwa kuridzwa panhepfenyuro kana ichifungidzirwa kuti inoshora hurumende.
Bhodhi iri rakabhanawo mamwe mafirimu anoti No Voice No Choice uye rinonzi Democrats in Zimbabwe.
Mutemo wakadai wakatanga kushandiswa muna 1967 panguva yeRhodesia uchinzi Censorship and Entertainment Act uye kubva nguya iyi wangovandudzwa zvishoma nezvishoma.
Father Mukonori vanoti ivo vane hunyanzvi hwakadzama munyaya dzekuongorora nyaya dzekuchengetedzwa kwehunhu.
Nhengo yePolitburo yeZanu-PF vari gweta, VaMunyaradzi Paul Mangwana, vanoti hapana chakaipa pakudomwa kwaAmai Bona Chikore sezvo vari munhu akadzidza.
Asi muimbi, Doctor Thomas Mapfumo, vashora zvikuru kudomwa kwaAmai Chikore uye vakati hurumende yaVaMugabe iri kutodzvinyirira vanhu kutodarika yeRhodesia yaitungamirwa naIan Smith.
Mutungamiri weMDC VaNelson Chamisa vanoti Zanu-PF ndiyo yega iri kukoka mhepo yakatakura mamera murusero panyaya yezvirango zvakatemerwa vakuru vayo.
Izvi zvinotevera danho rakatorwa nekomiti yeSenate inoona nezvekudyidzana nedzimwe nyika muAmerica rekunyorera mutungamiri wenyika VaDonald Trump kuti vawedzera zvirango zvakatemerwa vamwe vakuru mubato reZanu-PF vachipomerwa mhosva yekutyora kodzero dzevanhu.
VaTrump vari kutarisirwa mukutanga kwemwedzi waKurume kuwedzera zvirango izvi. Asi Zanu-PF inoti vanopikisa nevanorwira kodzero dzevanhu ndivo vari kuzvikoka.
VaChamisa vanoti zvose izvi igudziramukanwa sezvo nyaya dzek7umbunyikidza vanhu ndidzo dzopa kuti Zanu-PF iite seyakageza negoka munyama.
Sangano rinomirira vashandi vehurumende reApex Council, ratambira zvikamu zviri pakati pemakumi mashanu kubva muzana nemakumi manomwe nematanhatu kubva muzana, izvo hurumende yaisa patafura ichiti inokwanisa kuwedzera nazvo mihoro yevashandi vayo.
Munyori musangano reApex Council, VaDavid Dzatsunga, vanoti zvaitwa nesangano ravo zvekutambira zvikamu izvi ndizvo zvakabva muvashandi mushure mekunge vavapira zvakanga zvakapfumbatwa nehurumende.
VaDzatsunga vanoti kutambira kwavaita mari idzi hakurevi kuti vachamisa nhaurirano nehurumende dzekuti iwedzere mihoro yevashandi.
Vanoti mushandi ari pamusorosoro achawedzerwa muhoro nezvikamu makumi mashanu kubva muzana, kuchitiwo mushandi ari pasi pasi achiwana zvikamu makumi manomwe nezvitanhatu kubva muzana.
Izvi zvinoreva kuti mushandi uyu anenge otambira RTGS $1023.00 pamwedzi.
Asi VaDzatsunga vanoti sesangano, vari kuda kuti mushandi wepasi atambiriswe mari inoita RTGS$4750.00 pamwedzi.
Hatina kukwanisa kunzwa divi rehurumende panyaya iyi.
Zvichakadaro, sangano revarairidzi vekumaruwa, reAmalgamated Rural Teachers Union of Zimbabwe, ARTUZ, rinoti harisi kuzonyaradzwa nemari yarinoti isina zvainobatsira yabvuma kutambirwa neApex Council iyi, richiti varairidzi vari kutambura zvakanyanya zvekuti mari iyi haina zvainovabatsira nazvo.
Mutungamiri weARTUZ, VaObert Masaraure, vanoti vacharamba vachirwira kodzero dzevarairidzi kudzamara dzazadziswa.
Iran yakakanda zvombo zvema ’missiles’ zvinopfuura gumi nezviviri kumizinda inogara mauto eAmerica mu Iraq neChipiri manheru.
Asi hazvisati zvazivikanwa kana paine mauto aurayiwa kana akuvadzwa.
Iran inoti yaita izvi senzira yekutsiva kuurayiwa neAmerica kwakaitwa General Qassem Soleimani svondo rapera.
Muzinda mukuru wemauto eAmerica, we Pentagon, pamwe chete nemuzinda wemutungamiri wenyika, weWhite House, yazivisa kuti haisi kuzotaura pamusoro penyaya iyi nevatori venhau sezvo mutungamiri wenyika, VaDonald Trump, vachataura kune veruzhinji..
VaTrump Asi vanyora paTwitter pavo kuti zvinhu zvese zvakanaka, vachiti vachataura kuvanhu pamusoro pezvenyaya iyi nemusi weChitatu.
Nhengo yeZanu PF muWashington DC, VaFrenk Guni, avo vari kutevera kufamba kuri kuita nyaya iyi nguva dzese, vanoti America inofanira kuziva kuti kana ikatanga hondo neIran, inofanira kuziva kuti hondo yacho haiperi sezvatiri kuona muIraq neAfghanistan.
Makundano eChibuku Super Cup ar ikupinda musemi fainari apo Highlanders yadongorera mufainari. Chikwata chinotora mukombe weChibuku Super Cup chinobudirira kumiririra nyika mumakwikwi emuAfrica eCaf Confederation Cup
Highlanders haisi kuvanza kuti chinangwa chavo ndechekutora mikombe yese mikuru weleaague newe Chibuku Super Cup.
Chikwata ichi svondo rino chiri kuswedera pedyo nekuzadzikisa chinangwa chavo apo vari kusangana neNgezi Platinum Stars musemi fainari yeChibuku Super Cup muBabourfields Stadium.
Pakambosangana zvikwata zviviri izvi munhandare imwe cheteyo, Ngezi Platinum Stars yakabuda ichizhamba ichiti yaive yabirirwa mushure mekunge Highlanders yapihwa penareti mutambo wave kupera ndokukunda 2-1.
Asi ikozvino kuzhamba uku kungangotadza kuitika sezvo Highladers yacho iri kubvira moto. Bosso yakunda mumitambo gumi yavo yakateverana zvekuti pane vakawanda varikuti Ngezi Platinum Stars haisi kumira. Mutori wedu wenhau dzemitambo Michael Kariati anotipa nyaya iyi.
VaRichard Musengezi mutsigiri wenhabvu vanoti mutambo uyu uchange wakaoma asi vari kuona Highlanders ichienderera mberi nekukunda kwayo.
Asi Highlnders isafunge kuti yakatokunda kare nekuti Ngezi Platinum Stars inozivikanwa nenyaya yekuita zvishamiso.
Imwe semi fainari iri kuMandava Stadium mangwana uko FC Platinum irikubandana neHarare City iyo inorairidzwa naMoses Chunga.
Pakapedzisira kusangana zvikwata zviviri izvi Kugona Kunenge Kudada yakarohwa 2-1 ndokubviswa pamusoro pegungano reCastle Lager Premier Soccer League zvekuti vane shungu dzekudzorera.
Murairidzi wavo Norman Mapeza anoti haasi kutarisa kuti uyu mutambo weligi kana wemukombe. Anoti iye vari kugadzirira mutambo uyu sezvavaingoita imwe yese yavakatamba.
Murairidzi wemaSunshine City Boys Moses Chunga anoti mutambo wese wavanotamba vanotarisira kukunda achiti iye zvemutambo we Platinum arikuzvigadzirisa.
Vakawanda vasineyi nezvikwata zvirikutamba izvi varikuona kunge fainari ichave pakati peFC Platinum neHighlanders. Fainari yemukombe uyu iriko musi wa 5 Mbudzi.
Sachigaro veZimbabwe Anti-Corruption Commission, Amai Loice Matanda Moyo, vanoti komisheni yavo iri kushishikana zvikuru nenyaya yekuti vakuru vakuru vari kupomerwa nyaya dzehuwori vavanosungwa, vari kuburitswa muhusungwa pasina zvavaitwa.
Vachitaura pakuparurwa kwemagwaro eTransparency International Zimbabwe anoona nezvehuori, Amai Matanda Moyo vati nyaya iyi iri kuvanetsa zvikuru asi vakati vari kushanda nesangano reNational Prosecuting Authority kugadzirisa dambudziko iri.
Asi vati kunyange hazvo vasiri kufara nezviri kuitika vari kuita basa ravo nemazvo uye pari zvino vasunga vanhu vakawanda vari kupomerwa nyaya dzehuwori uye vave kutoshaya nzvimbo yekuchengetera zvinhu zvakatorwa kune vanhu vaiita huwori.
Vati komisheni yavo iri kuendeerera mberi nekudzidzisa vanhu pamsuro pekuipa kwehuwori uye tarisiro yavo ndeyekuti paramende ichagadzira mitemo inoita kuti vakwanise kuita basa ravo pasina zvinovakanganisa.
Mukuru weTransparency International Zimbabwe, Amai Muchaneta Mundopa, vatiwo kunyange hazvo vari kufara kuti komisheni iyi yakasunga vanhu, vamwe vanhu vanonzi vakaita huwori hunotyisa, havasiwo kufara nenyaya kuti nyaya idzi hadzina kwadzinoenda.
Vamwe vanhu vakasungwa neZacc zvikaita mutauro munyika vanosanganisira vaimbove makurukota ehurumende, Amai Prisca Mupfumira, VaIgnatius Chombo pamwe nevaimbove mutevedzeri wemutungamiriri wenyika, VaPhelekezela Mphoko.
Vanoongorora nyaya dzematongerwo enyika vakazvimirira, Doctor Wellingtomn Gadzikwa, vati kuchema chema kuri kuita Amai Matanda Moyo nekomisheni yavo kunoratidza kuti ndivo vari kutadza basa.
Zvichakadai, Amai Matanda Moyo, vati Zimbabwe iri kurasikirwa nebhiriyoni nemazana masere ezviuru zvemadhora pagore nekuda kwevanhu vasingadi kubhadhara mitero.
Vatiwo komisheni yavo iri kuedza pese painogona napo kusunga vese vanotadza kana kuti vasingade kubhadhara mitero.
Magwaro aburitswa nhasi anoratidza kuti vakadzi ndivo vanonyanyobatwa batwa nehuwori apo vanenge vachishingaira kuriritira mhuri dzavo.
Magwaro aya anotiwo anoona mapurisa ndiwo ari pamusoro panyaya dzehuwori achiteverwa nemahofisi a Registrar-General anopa mapasipoti nezvitupa nemagwaro ekuzvarwa.
Mumitsetse yemafuta emotokari ndimo munonzi munoitika huwori hunotyisa .
Zvinonziwo vanopinza vanhu mabasa pamakambani kana kuti Human Resources Officers ndiwo vamwewo vane huwori hwakanyanya.
Zimbabwe yabatana nedzimwe nyika dzepasi rose mukucherechedza zuva rechirwere cherurindi, kana kuti World TB Day, pahurongwa hwaitirwa kuDzivaresekwa muHarare.
Vachitaura pahurongwa hweWorld TB Day, gurukota rezvehutano, Dr David Parirenyatwa, vati vanhu vanofanirwa kubatana mukurwisa chirwere cherurindi icho chanetsa munyika.
VaParirenyatwa vati nzvimbo dzakaita seMatabeleland North, Matabeland South neguta reBulawayo ndidzo dzinonyanya kuwirwa nedambudziko rechirwere ichi.
Dr Parirenyatwa vatiwo chirwere ichi chakanyanya mumatunhu aya nokuti ari kumiganhu neSouth Africa, iyo ine vanhu vakawanda vane chirwere ichi.
Vati Zimbabwe iri kurwisa zvakasimba chirwere ichi kuburikidza nekurapa vanhu pasina mubhadharo.
Asi Dr Parirenyatwa vatiwo chirwere ichi chava kuramba kudaira mushonga, zvikuru kuvanhu vasingapedzi kunwa mishonga yavanenge vapihwa apo vanenge vachirapwa chirwere ichi.
Dr Wilbert Bara, avo vanoshanda mubazi rehutano mukanzuru yeHarare, vatiwo chirwere cherurinda chinonyanya kubata varume kudarika vakadzi.
Vatiwo chirwere ichi chakawanda munzvimbo dzakaita seGlenview, Budiriro, Hopley, Caledonia, Mbare nenzvimbo dziri kuHarare South.
Dr Bara vati makiriniki ekanzuru yeHarare ava kushandisa mishina mitsva inokurumidza kubata chirwere cherurindi.
Sangano reunited Nations rinoti vanhu zviuru zvina nemazana mashanu vanofa pazuva rega rega nechirwere cherurindi pasi rose. Dingindira rezuva iri gore rino rinoti “Wanted: Leaders for a TB-Free World."
Danho reReserve Bank of Zimbabwe rekumbovhara zvimwe zviri kuitwa nemakambani enharembozha munyaya dzekufambiswa kwemari kana kuti mobile banking uye kumisa musika wekutengeserana kana kuti Zimbabwe Stock Exchange rakonzera mutauro wakanyanya munyika.
Bhanga iri riri kupomera mamwe makambani aya mhosva yekupa kuti dhora remunyika rishaye simba nekutenga nekutengesa mari pamukoto.
Asi makambani aya anoti ari kuzorwa mafuta enguruve yaasina kudya. Ecocash yaburitsa mashoko kuvatori venhau ichiudza vanhu kuti RBZ yamisa zvekutumira mari zhinji pakati pemakambani nevanhu.
Vamwe vanoti hurumende iri kuda kupumha huroyi vanhu vasina mhaka nekutadza kwayo kutungamira nekugadzirisa hupfumi.
Asi nhengo yeZanu-PF vari nyanzvi munyaya dzemabhanga VaGilbert Muponda vanoti zvakakosha kuti hurumende iferefete zviri kuitwa nemakambani aya zvikuru nyaya yekuti ari kutenga madhora emunyika pamukoto.
Vamwe vagari vekwaMutoko vakavhiringwa nemhirizhonga yezvematongerwo enyika pamwe nekunyimwa chikafu, mbeu nezvimwe zvekurimisa pazvirongwa zvehurumende, vakaumba sangano iro vanoti richatungamira kuti varipwe pamwe nekuti vasarambe vachishungurudzwa nekuda kwenyaya dzezvematongerwo enyika.
Vagari ava vaudza Studio7 kuti vakaumba sangano rinonzi Zimbabwe Political Victims of Political Persecution zvichitevera musangano wavakaita nekomisheni yehurumende inoona nezverunyararo, runyararo pamwe nekuregererana, yeNational Peace and Healing Commission kana kuti NPRC.
Sachigaro wesangano iri, VaMusekiswa Bhanire, vaudza Studio7 kuti sangano ravo richange richishanda neNPRC mukupedza dambudziko rekushungurudzwa kwevanhu pamwe nekupodza marwadzo eavo vakashungurudzwa.
VaBhanire vaenderera mberi vachiti dambudziko rekushungurudzana nekusarudzana richiri kuenderera mberi uye sangano ravo richange richinyora pasi zvese zviri kuitika pamwe nekuzviendesa kuNPRC kuti izvi zvisarambe zvichiitika.
Imwe nhengo yesangano iri uye vaimbove kanzura weMutoko District Rural Council, VaShame Kativhu, vaudza Studio7 kuti chavanoda chete kuti vakakuvadzwa kana kurasikirwa nezvinhu zvavo varipwe uye kuti pave nekukumbirana ruregerero.
VaKativhu, avo vanove nhengo yeMDC inotungamirwa naVaNelson Chamisa, vati vave kuunganidza humbowo hwezvakatika sezvakataurwa neveNPRC uye vane tarisiro yekuti vachakwanisa kugara pasi nevakavatadzira kuti vayanane vachitungamirirwa neveNPRC.
Munyika makaita mhirizhonga inotyisa muna 2008, apo zviuru nezviuru zvevanhu zvakaparadzirwa misha nezvipfuyo pachishandiswa nyaya dzematongerwo enyika.
Mhirizhonga iyi yakaita kuti vaive mutungamiri weMDC, muchakabvu Morgan Tsvangirai, vabude musarudzo yemutungamiri wenyika yakadzokororwa muna 2008, mushure mekunge VaTsvangirai vakunda vaive mutungamiri weZanu PF panguva iyi, muchakabvu Robert Mugabe, musarudzo yemutungamiri wenyika yakaitwa muna Kurume.
Hatina kukwanisa kubata veNPRC kuti tinzwe divi ravo panyaya iyi.
Asi komisheni iyi iri kukurudzira kuumbwa kwemakomiti erunyararo mumatunhu ese munyika nechinangwa chekuti mhirizhonga kana kushungurudzana kusarambe kuchienderera mberi.
Komisheni iyi yakafambawo mumatunhu ese munyika ichinzwa zvichemo zvevanhu pamwe nepfungwa dzavo pamusoro pekuti zvichemo izvi zvingagadziriswe sei kuti vanhu vakwanise kugarisana murunyararo.
Makambani epa dandemutande, kana kuti ‘social media’, eTwitter, Facebook, Instagram, WhattsAp nemamwe, arikupomerwa mhosva yekuti anobudisa nhau dzisiri dzechokwadi uye kuti haasarudzi zvinoiswa pamadandemutande awo.
Masvondo maviri apfuura, VaJoe Biden, avo vari kukwikwidza kuti vawane mukana wekuzokwikwidzana naVaDonald Trump kuve mutungamiriri wenyika gore rinouya, vakaudza muridzi weFacebook, VaMark Zuckerberg, kuti vabvise zvakange zvaiswa paFacebook nerimwe sangano rinotsigira VaDonald Trump, vachiti ndezve manyepo. VaZuckerberg vakaramba kuita izvi vachiti kambani yavo inoremekedza kodzero dzevanhu naizvozvo vanhu vanogona kutaura zvavanoda pasina anopindira.
Nyaya yenhau dzisiri dzechokwadi ichirikunetsa munyika muno, vamwe vachiti madiro arikuitwa nemakambani aya ndiwo akakonzera kuti Russia ikwanise kupindira musarudzo dzemutungamiriri wenyika dzemuna 2016.
Nhasi, mukuru weTwitter, VaJack Dorsey, vazivisa kuti kubva musi wa 22 Mbudzi gore rino, kambani yavo haichabvumidzi kana kutambira zvinyorwa zvine chekuita nezvematongerwo enyika.
VaDorsey vati mumasvondo maviri ari kutevera, vachazivisa mirairo yese ichatevedzwa nekambani yavo maererano nenyaya iyi.
Vanodzidzisa kutapa nhau paUniversity of Indiana, mudunhu rePennsylvania, Muzvinafundo Stan Mukasa, vaudza Studio 7 kuti zvaitwa naVaDorsey zvakanaka chose sezvo vanhu vazhinji vari kushandisa ‘social media’ nenzira dzisina kunaka, zvikuru sei pakureva manyepo pamusoro pevanhu nezvirikuitika.
Vanoti hazvisi nyore kudzosa makambani aya kana achiita zvisakafanira asi kana makambani aya akabvuma kuzvidzosa pachawo zvingabatsira zvikuru.
Mumwe wevari kubatsira vanorwara nepfungwa ava, Madzibaba Silog Sogeriki, vanoti vakatumwa nemweya mutsvene kuti vabatsire vari kutambura ava.
Nhengo dzeJohane Masowe weChishanu dziri kuita mashiripiti mumusha weNorton ekubatsira vanorwara nepfungwa.
Svondo rapera, Studio7 yakaburitsa nyaya yevarume gumi vekuKadoma vanorwara nepfungwa vakanga vatorwa nemapositori aya, asi hama dzavo dzichiti dzainge dzisati dzanzwa kuti varume ava vari kupi mushure memwedzi mitatu. Mumwe muteereri weStudio7 ari kuBotswana akatiudza kuti tiende kuchiteshi chezvitima muNorton.
Vanodarika nepaimbokwirirwa zvitima muguta diki reNorton vari kukatyamadzwa nemashiripiti ari kuitwa nevesvondo yeJohane Masowe weChishanu avo vari kubatsira vanorwara nepfungwa.
Chiri kunyanyoshamisa ndechekuti vesvondo iyi vari kubatsira vanorwara ava avo vanozivikanwa zvikuru munzvimbo dzavanobva kuti vanga vachirwara nepfungwa kwenguva refu.
Asi mushure mekubatsirwa nemapositori aya, vaisimborwara nepfungwa ava vanoti vava kuita zviri nani.
Studio7 yakashanyira nzvimbo iyi apo yakaona vanorwara nepfungwa vanosvika makumi matatu vari kubatsirwa. Mumwe wevanhu vaibatsirwa ava, Va Patrick Maphosa, vanoti vave kuita zviri nani.
Madzibaba Sogeriki vanoti vanobatsira pachena uyezve havatenderi vanhu vanouya nezvipo zvemari kana zvimwe zvakadaro kunze kwezvekudya zvevari kushandirwa.
Mumwe wevakabatsirwa akadzorerwa kumba kwavo, ndi VaSitefani Songo wekuKadoma, avo vave kumba kwavo muRimuka mushure mekupedza mwedzi mitatu achinamatirwa ari muNorton.
Svondo rapera Studio7 yakaburitsa nyaya yaVaSitefani Songo, avo vainzi nebaba vavo vainge vasiri kuziva kwavari mushure mekutorwa nemapositori.
Studio7 yakatevera VaSitefani Songo kuKadoma, uko baba vavo, VaMalvias Songo, vari kufara zvikuru nesanduko yaitwa nemwana wavo mushure mekubatsirwa nevekwaJohane Masowe weChisanhu ava.
VaSongo vanoti maitiro emwana wavo asanduka zvikuru kubvira adzoka mushure memwedzi mitatu ari kuNorton uko aibatsirwa.
Asi vamwe varume vapfumbamwe vakatorwa kuKadoma vachiri muNorton, sezvo hama dzavo dzisati dzauya kuzovatora. Madzibaba Ephraim vanoti vari kuomerwa nemari yekufambisa yekuti vanenge vabatsirwa ava vadzoserwe kuhama dzavo.
Madzibaba Sogeriki vanotiwo kubatsira kwavo kunotora nguva yakasiyana siyana zvichienderana nekuti chirwere chemunhu wacho chinenge chakamira sei.
Madzibaba Sogeriki vanoti vanoshandisa mafuta kana mvura yakanamatirwa pamwe neminamato mukubatsira kwavo.
Madzibaba Sogeriki vanoti vari kuedza kubatsira vanhu vanobva kumativi mana ese enyika vachiti ivo vari kukokorodza vanhu kubva kumaguta akasiyana siyana.
Ikozvino Madzibaba Sogeriki vanoti vatarisana nekuenda kuMatabeleland pamwe nekuManicaland.
Madzibaba Sogeriki vanoti vanonyoresa nemapurisa vese vavanenge vakokorodza kuitira kuti hama dzavo kana dzoda kuvatevera, zviite nyore.
Mhemberero yekutora mukombe weligi yanga yakarongwa nevatsigiri veCaps United yambomiswa kwete nekuda kwavo.
Kunyange hazvo Caps United neMugovera yakarova Ngezi Platinum Stars 1-0, mhemberero yavo yakakanganiswa neFC Platinum iyo yakadambura Highlanders 3-0 ndokuramba ichikwikwidza nemaGreen Machine pamukombe weCastle Lager Premier Soccer League.
MaGreen Machine aitarisira kutora mukombe nekurova Ngezi Platinum Stars, vachitarisirawo panguva imwecheteyo kuti FC Platinum yaiita mangange kana kurohwa neHighlanders, izvo zvakaramba kuitika.
Kwasara mutambo mumwe chete, zvikwata zviviri izvi zvasiyana nemaponzi maviri chete, Caps United iine mapoinzi makumi matanhanhu, FC Platinum ichitevera nemaponzi makumi mashanu nemasere.
Makundano aya ari kupera svondo rino apo Caps United iri kusangana neChapungu kuAscot Stadium panguva imwecheteyo Kugona Kunenge Kudada iri kutamba neTsholotsho Pirates kuLuveve.
Mitambo iyi yakaoma zvikuru sezvo Chapungu neTsholotsho Pirates dziri kurwira kuramba dziri muPremier Soccer League mwaka unotevera.
Murairidzi weNgezi Platinum Stars Tonderayi Ndiraya anoti makundano aya asvika pakaoma asi semaonero ake, Caps United iri pamberi zvishoma mukuenda mumitambo wekupedzisira.
Mutambi weCaps United Ronald Pfumbidzai anoti mumitambo yekugumisira iyi havasi kuzotarisa kuti FC Platinum yatamba sei asi vachaona kuti vaita zvavanotarisirwa zvekurova Chapungu.
Mumwe mutambi wemaKepekepe Phineas Bamusi anoti mukombe uri mumaoko avo asi vanofanira kuurwira zvakasimba.
Mimwe mitambo yemuPSL yakapera seizvi….
Triangle 0 Dynamos 1
Tsholotso 1 Byo City 2
Mutare City 2 Harare City 2
Chicken Inn 1 Border Strikers 0
Hwange 0 Chapungu 0
ZPC Kariba 0 How Mine 0
Mighty Warriors
Chikwata chenyika chevanhukadzi chemaMighty Warriors chakatanga makundano acho eAfrica Women’s Cup of Nations zvakanaka mushure mekuita mangange 0-0 neSouth Africa.
MaMighty Warriors anofanira kukunda Egypt nemusi weChipiri kuti vasimbise mukana wavo wekusvika muma semi fainari emakundano aya.
Mutambo weZimbabwe wekugumisira mugungano iri uriko musi weChishanu neCameroon.
Sachigaro weCAPS Omiswa Basa
Mune imwewo nyaya. VeZIFA vamisa basa sachigaro weCaps United VaLewis Uriri avo vari kupomerwa mhosva yekushevedzera musangano wezvikwata zvePSL usina kutenderwa neveZifa.
VaUriri vanonzi vakashevedzera musangano uyu musi wa 29 Gumiguru apo vanonzi vakafurira zvikwata zvenhabvu yepamusoro izvi kuramba chisungo cheZIFA Assembly chekuti muPSL mubude zvikwata zvina.
Gwaro rakabva kuZifa rinoti kutanga nemusi weMuvhuro uno VaUriri havachatenderwi kuve nechekuitita nezvemutambo wenhabvu muZimbabwe.
Studio Seven haina kukwanisa kunzwa kuna VaUriri kuti vanoti chii nezvenyaya iyi.
Svondo rapera, veZifa vakamisa basa sachigaro wePSL VaPeter Dube pamwe naChief Executive Officer weHighlanders VaNdumiso Gumede vachipomerwa mhosva dzakasiyana siyana.
Makundano eCastle Lager Premier Soccer League ari kusvika kwamvura yacheka makumbo mangwana apo Caps United iri kusangana neFC Platinum uchaona chikwata chinotora mukombe wemakwikwi aya gore rino.
Zvikwata zviviri izvi ndizvo zviri pamusoro petafura, FC iri pamusoro, ichiteverwa neCaps United.
Akaronga mitambo yemwaka uno yeCastle Lager Premier Soccer League haana kumbobvira aziva kuti ari kukanda machikichori emutambo zuva rekupera kwemwaka, mutambo uyo uchasangana zvikwata zviviri zviri kurwira kutora mukombe weligi.
Izvi ndizvo zviri mudariro muNational Sports Stadium mangwana apo FC Platinum, iyo irikutungamira makundano aya nepoindi imwe chete, iri kusangana neCaps United, iyo yakavasona zvinotyisa.
Pari zvino, FC Platinum ine mapoinzi makumi mashanu nemapfumbamwe, Caps United iine mapoinzi makumi mashanu nemasere, zvekuti chikwata chinokunda mumutambo uyu, ndicho chichaenda nemukombe mukuru uyu, mumutambo unoshevedzwa neveruzhinji kunzi winner-takes-all.
Asi zvikwata izvi zvikaita mangange, FC Platinum ndiyo inotora mukombe sezvo inoramba iri pamusoro nepoindi imwechete iyo iri kutungamira nayo.
Aka ndiko kekutanga munhoroondo yenhabvu muZimbabwe kuti zvikwata zvinenge zvakamira zvakadai zvisangane muzuva rekupedzisira remitambo zvekuti shasha kubva mushasha ndiyo ichabuda mumutambo uyu.
Muteveri wemutambo wenhabvu, Muzvare Chiyedza Chidyausiku, vanoti vanonokerwa nemutambo uyu vachiti ivo wakaoma kudoma kuti chikwata chichakunda ndechipi.
Vazhinji vatataura navo vane maonero akafanana neaMuzvare Chidyausiku vakawanda vacho vachiti ivo Caps United ingadai yakatora mukombe uyu kare kare dai isina kudonhedza mapoinzi akakosha pamitambo neHerentals neYadah.
Kunyange zvakadaro, mumwe muteveri wemaGreen Machine, VaHardship Parirewa, vanoti hapana chavari kutya sezvo vari kungotora mukombe wacho varova maMoney Bags.
Asi muteveri weFC Platinum, VaShakespear Taruza, vanoti chikwata chavo chakagadzirira zvakakwana zvekuti havasi kurova maGreen Machine chete asi kuti vachavazvindikita.
Zvikwata zviviri izvi zvine varairidzi vatsva, Darlington Dodo weCaps United, uyo akatora basa rakasiiwa naLloyd Chitembwe, naLizwe Sweswe weFC Platinum, uyo akatsiva Norman Mapeza.
Varairidzi vaviri ava vari kuda mukombe uyu kuti vapihwe basa iri zvachose.
Mitambo yeCastle Lager yemwaka uno iri kupera mangwana paine mitambo inoti:
Chicken Inn v TelOne
Triangle v Dynamos
Mushowani v Yadah
Hwange v ZPC Kariba
Harare City v Ngezi Platinum Stars
Bulawayo Chiefs v Herentals
Black Rhinos v Manic Diamonds
Asi vakawanda vakamirira kuona kuti achaenda nemukombe wemwaka uno ndiani.
Vamwe vagari vemuBulawayo vaungana munhandare yeWhite City kucherechedza hurongwa hwekukurudzira kuti zvirango zvibviswe.
Asi vanhu vauya kugungano iri vange vari vashoma zvikuru pane vange vachitarisirwa.
Ange akamirira mutungamiri wenyika pagungano iri igurukota redunhu iri Amai Judith Ncube avo vavarenga mashoko emutungamiri wenyika VaEmmerson Mnangagwa.
Vamwe vanyarikani vange varipo vanosanganisira Amai Angeline Masuku avo vakambove gurukota reBulawayo uye vakambove gurukota rezvevakarwa hondo yerusununguko VaTshinga Dube
Amai Sipilisiwe Moyo avo vanorarama nekutengesa zvinhu zvakasiyana siyana vati vafara kuti gungano iri ravaunzira mukana wekuti zvinhu zvavo zvitengwe.
Vati vanotsigira hurongwa hwekuti zvirango zvibviswe vachiti zviri kuita kuti veruzhinji vatambure.
VaFreedom Murechu vanove nhengo yeboka revechidiki muZanu PF vati vanoita zvezvicherwa vati zvirango zviri kuvatadzisa kutenga michina yekuita basa ravo kunze. Varamba nyaya yekuti zvirango zvakaiswa nekuda kwekuti vamwe vatungamiri venyika vanotyora kodzero dzevanhu.
Muzvinabhizimisi uye vari nhengo yeZanu PF VaEliphas Mashaba vati zvirango zviri kuita kuti vemabhizimisi vashaye mari yekukwereta kumabhanga vakatiwo vanopokana nemaonero ekuti zvirango izvi zvakatemerwa vamwe vakuru vakuru vashoma chete.
Mutauriri webato reMDC mudunhu reBulawayo VaSwithern Chiroodza vati semaonero avo chirongwa cheAnti Sanctions Campaign hachina zvachinobatsira uye chapedza mari yange ichikwanisa kushandiswa pane zvimwe zvakakosha.
Izvi zvatsigirwawo nemutauriri webato reZAPU VaIphitule Maphosa avo vati kutadza kutonga kwebato reZanu PF ndiko kuri kukonzera matambudziko munyika kwete zvirango.
Vamwe veruzhinji muguta reBulawayo vange vachiita mabasa avo semazuva ose zvisinei kuti zuva ranhasi range ratarwa sezuva rezororo kuti vanhu vafore nekuratidzira. KuGwanda, vanhu vashoma shoma kunyanyaya vana vechikoro ndivo vakwanisa kuenda kuPelandaba Stadium kunoratidzira.
Dare repamusoro rarasa chikumbiro chesangano reCommunity Water Alliance chekuti kunetsa kuri kuita mvura muHarare kutorwe sedambudziko guru ratarisana nenyika.
Mutongi wedare repamusoro, VaOwen Tagu, varasa chikumbiro chesangano Community Water Alliance chekuti kanzuru yeHarare pamwe nehurumende vamanikidzwe kupa vagari vemuHarare mvura yakachena uye kuti mutungamiri wenyika, VaEmmerson Mnangagwa, vaise chidhindo chavo chekuti kushayikwa kwemvura yakachena ratove dambudziko guru rakatarisana nenyika, kana kuti national disaster.
Vachitura mutongo wavo, VaTagu vati chikumbiro cheCommunity Water Alliance ichi chasara kumashure kwenguva sezvo hurumende iri kubatsirana nekanzuru yeHarare kuti muHarare munge muine mvura yakachena kubudikidza nemari inonzi yakapihwa kanzuru yeHarare.
Asi mutauriri wekanzuru yeHarare, VaMichael Chideme, vaudza Studio7 kuti mari yavakapihwa nehurumende yakanga yakanangana nekugadzirisa pombi dzemvura kwete kutenga mishonga yekuchenesa mvura.
Mutongo waturwa nedare washorwa nemukuru anoona nezvezvirongwa musangano reCommunity Water Alliance, VaHardlife Mudzingwa.
VaMudzingwa vati madhamu anotorwa mvurwa nekanzuru yeHarare ari kupwa zvinoratidza kuti dambudziko remvura muHarare riri kutoramba richikura.
Vatiwo mutongo waturwa nedare unotyora kodzero dzeveruzhinji dzekuti vave vanowana mvura yakachena nguva dzose sezvo pombi dzekanzuru dzichiri kubuda mvura ine tsvina.
VaChideme vakurudzira vagari kuti vabhadhare mabhiri avo emvura kuitira kuti kanzuru igokwanisa kutenga mishonga yekuchenesa mvura.
Asi meya weguta reHarare, VaHerbert Gomba, vakabuda pachena nguva yapfuura kuti kanzuru yavo iri kutadza kutenga mishonga yekuchenesamvura sezvo iri kutadza kuwana mari yekunze inokwana kubva kubhanga guru renyika, reReserve Bank of Zimbabwe.
Zimbabwe yakatarisana nadambudziko rekushayikwa kwemari yekunze izvo zviri kutadzisa nyika kutenga zvinhu zvakawanda zvinoda mari yekunze zvakafanana nemagetsi, mafuta edzimotokari nezvimwe zvakadaro.
Hatina kukwanisa kutaura nagavhuna weReserve Bank of Zimbabwe, VaJohn Mangudya, kuti tinzwe kuti matanho api avari kutora kuti vawane mari yekunze iri kudiwa nekanzuru yeHarare nehurumende kuti patengwe zviri kudiwa kubva kunze kwenyika.
Vatsigiri veZanu PF neMDC muAmerica vakasangana neMugovera pakuratidzira kwakaitwa nemapato aya pamahofisi eUnited Nations ari muNew York, kumusangano wechimakumi manomwe neina weUnited Nations General Assembly, uko mutungamiri wenyika VaEmmerson Mnangagwa vari kupindawo musangano uyu.
Mutauriri webato re Zanu PF muCanada, VaJones Musara, vanoti nhengo dzavo dzakabatana nezvimwe zvizvarwa zveZimbabwe zviri muAmerica pamwe neshamwari dzavo dzeDecember 12 Movement mukuratidzira uku vachishoropodza zvirango zvavanoti zvakatemerwa Zimbabwe nenyika dzekumawirira.
VaMusara vanoti ivo nevamwe vatsigiri vebato ravo vakakwanisawo kuita musangano nemutungamiri webato ravo, uye vari mutungamiri wenyika, VaEmmerson Mnangagwa pamwe nemakurokota avakaenda navo kumusangano uyu.
VaMnangagwa vainge vakatarisirwawo kusangana nezvizvarwa zveZimbabwe zviri muAmerica nemusi weSvondo asi musangano uyu wakambosendekwa parutivi.
Mumiriri weHighfields muparamende vari nhengo yeMDC inotungamirwa naVaNelson Chamisa, VaHappymore Chidziva, avo vakange vari pakuratidzira uku, vanoti vari kufara nekuwana mukana wekubatana nenhengo dzebato ravo dzemuAmerica, Canada neBritain dzakange dziri pachiitiko.
VaChidziva vanotiwo vakawana mukana wekushoropodza mafambisirwo ari kuitwa nyika nehurumende yaVaMnangagwa.
Vamwe vanhu vari kurwara nezvirwere zvemoyo vari kufarira chirongwa chekuvhenekwa pasina muripo navana mazvikokota vezvirwere zvemoyo avo vari kubatsira varwere ava pachipatara chikuru chemuChinhoyi.
Vanhu vakawanda vari kufara nechirongwa ichi, icho china chiremba vatatu vanobva ku Italy. Vana chiremba ava vari kutarisa zvikonzero zviri kuita kuti vanhu varware nemoyo vachivaendesa kunana chiremba vepamusoro soro kuti vanorapwa mushure mekuvhenekwa dzambudziko rinenge riripo.
Mumwe wevatariswa nana chiremba ava, ndiVaPeter Phiri avo vabva kuMasvingo. VaPhiri vanoti vanzi moyo wavo unotoda kuvhiyiwa kunze kwenyika sezvo pasina vanachiremba vanogona kuvhiya nekugadzirisa mavharuvhu ari pamoyo pavo ayo anonzi akakanganisika.
VaPhiri vanoti vanzi nyika iri pedyo inokwanisa kuvhiya moyo pasina dambudziko iSouth Africa kana kuenda kuIndia kana kuItaly.
VaPhiri vanoti iye zvino zvave nani nekuti vave kuziva zviri kudikanwa.
Mumwe avhenekwa akawanikwa moyo wake uzere mvura ndiVaCainos Beremauro avo vanzi vaende kuchipatara chikuru chemuHarare cheParirenyatwa kuti vanobviswa mvura yakawandisa mumoyo.
VaBeremauro vanoti chirongwa chekutarisa moyo chiri kuyamura sezvo kuvhenekwa kwavayamura kuti vazive dambudziko ravanaro.
Vanhu vari kurapwa vari kuita mutsetse wakakura paimba yekuvhekwa havasi kufara nevashandi vepachipatara ichi avo vari kupinza hama dzavo mberi idzo dzinenge dzanonoka kubva kumba.
Mumwe murwere anonetsekana nemoyo asina kuda kudomwa nezita anoti huori haupere munyika sezvo hwatekeshera nemuzvipatara.
Chirongwa chekuvheneka varwere vemoyo chatanga neMuvhuro uye chichapera neChishanu svondo rino.
Mukuru wepachipara chikuru chemuChinhoyi, Supt Collet Mawire, vanoti vari kutarisira kuvhenekwa vanhu vanosvika makumi maviri pazuva vachibatsirwa nana chiremba vatatu.
Sangano reUnited Nations Population Fund, UNFPA, richishanda ne Students and Youth Working on Reproductive Health Action Team, SAYWHAT, rakavhura nzvimbo paMidlands State University yekuti vadzidzi vakwanise kuungana vachiita mitambo yakasiyana-siyana pamwe nekukurukura kodzero dzavo munyaya dzepabonde.
Vadzidzi ava vachange vachidzidzisanawo nzira dzekuzvidzivirira kuitira kuti vasabatwe nezvirwere zvepabonde.
Nzvimbo iyi, iyo yavanoti Resource Center, yakavhurwa zviri pamutemo Chishanu chapera nemukuru weUNFPA muZimbabwe, VaCheikh Tidiane Cisse.
Vadzidzi vakaratidza kufara zvikuru nenzvimbo yavakawaniswa iyi.
Mumwe mudzidzi wepaMSU akawana zvidzidzo pamusoro peHIV/AIDS uyo achange achidzidzisawo vamwe vadzidzi, Hastings Tengende, anoti kuvhurwa kwenzvimbo iyi kuchabatsira mukuchengetedza hutano hwavo.
Tengende anoti zvakakosha kuti vana vezera rinofanirwa kuve richishanda, vave nehutano hwakanaka kuitira kuti vakwanise kuchengeta mazera echidiki pamwe nevakwegura.
Tengende anoti mikana yekuzvivaraidza nemitambo yakasiyana-siyana zvichakwezva vadzidzi vakasiyana-siyana vowana mikana yokukurukura HIV/AIDS pamwe nekodzero dzine chekuita nezvepabonde.
Nhengo yeSaywhat ari zvakare mudzidzi, Muzvare Michellene Makanaka Museva, vanoti kupanana ruzivo kwevechidiki inzira yakakosha yekuti vechidiki vachengetedze hutano hwavo.
Muzvare Museva vanokurudzira hurumende nemasangano akazvimiririra kuti pamusoro pekuwanisa zvinhu zvakaita semakondumu pachena, dai hurumende yawanisawo midziyo yekuti vechidiki vazviongorore ropa.
Anoona nezvekugara kwakanaka nekuchengetedzeka kwevadzidzi paMSU, VaReginald Nyango, vanoti kuvhurwa kwenzvimbo iyi kunoratidza chitsidzo chavo nekuzvipira kushanda nevese vari munyaya dzekuchengetedza hutano hwevadzidzi.
VaCisse vanoti zvakakosha kuti hurumende nemasangano akazvimiririra vawedzere zvirongwa zvekudzidzisa vechidiki nezveHIV/AIDS pamwe nekodzero yepabonde sezvo kuzera revechidiki kuri iko kune vakawanda vari kubatwa nehutachiona.
Vanokokera zvirongwa zveHIV/AIDs muGweru, VaMurari Hwingwiri, vanoti nekuda kwekuti tsvakiridzo yemunyika iri kuratidza kuti kutapuriranwa kweHIV pamazera ari pakati pemakore gumi nemashanu kusvika pamakore makumi maviri nemana kuri kukwira, zvakakosha kuti mazera aya awaniswe ruzivo.
Pamusoro peruzivo nemitambo, Resource Center iyi ichange ichiwanikwawo makondumu. Vechidiki vanoti vane chivimbo chekuti hutano hwakanakahunovapa mukana wekuti vashandire nyika zvakazara.
Bandiko rehurumende rinoona nezvebvunzo, reZimbabwe Schools Examinations Council kana ZIMSEC, neMuvhuro rakaudza paramende kuti rakatopedza gadziriro dzebvunzo dzeOrdinary neAdvance Level dzepakati pegore asi rikati mazuva achanyowa bvunzo idzi pamwe nedzekupera kwegore, achaziviswa kana mapazi edzidzo yepasi pamwe nerehutano atora matanho anoita kuti vadzidzi vanyore bvunzo idzi pasina njodzi yekuti vanobatwa necoronavirus.
Mukuru weZIMSEC, Dr Lazarus Nembaware, vaudza komiti inoona nezvedzidzo yePrimary neSecondary kuti chavo kugadzira bvunzo, kuendesa mapepa ebvunzo idzi, kunzvimbo dzekunyorera pamwe nekumaka mazamanishoni aya chete.
Vati vebazi rezvedzidzo, hutano nezvikoro zvinonyorerwa bvunzo ndivo vanajena rekuona kuti vana nevarairidzi havabatwe neCoronavirus.
Dr Nembaware vazivisa kuti ZIMSEC ichaona kuti mapepa ese ebvunzo aiswa mushonga unodzivirira kupararira kwehutachiwana wecoronavirus asati aendeswa kuzvikoro.
Vati kunyange hazvo vana vakambonzi vabhadhare mari yebvunzo yegore rapfuura, mari iyi ikazowedzerwa, vose vakabhadhara mari isina kukwana vachabvumidzwa kunyora bvunzo dzawo.
Vatiwo vachavhura zvakare mukana wekuti vanoda kunyora bvunzo dzekupera kwegore vabhadhare mari vachiti vanozvinzwisiza kuti vakawanda vakavhiringwa necoronavirus.
Sachigaro wekomiti yeparamende inoona nezvedzidzo yePrimary neSecondary, Amai Priscilla Misihairabwi-Mushonga vaudza Studio 7 kuti zvinofadza kuti ZIMSEC inobvuma kuti vaye vakatadza kuwedzera mari dzebvunzo vanyore bvunzo idzi.
Dzimwe nhengo dzekomiti iyi dzaratidza kusafara nenyaya yekuti pave nemusiyano pakati pevadzidzi vemumaruwa nevemumadhorobha, vanoshaya nevanowana vachiti dai bvunzo dzese dzaendeswa mberi kuitira kupa vana vese mukana wakafanana. Vamwe vana vari kukwanisa kugadzirira vachishandisa indaneti asi varombo havakwanise kuita izvi.
Amai Mushonga vati iyi inyaya yakakosha yavachazeya nebazi rezvedzidzo yePrimary neSecondary.
Mutungamiriri wenyika, VaEmmerson Mnangagwa, pakuzivisa nezvekuwedzera mazuva ekuti vanhu vagare mudzimba senzira yekudzvirira coronavirus vakatiwo zvikoro nemakoreji zvichavhurwa kuitira kuti panyorwe bvunzo chete.
Asi munyori mune rimwe remasangano anomirira varairidzi, reProgressive Teachers Union of Zimbabwe, VaRaymond Majongwe, vanoti havatsigirane nedano rehurumende vachiti vanoona sekuti kuchekeresa vana vezvikoro nemakoreji.
VaMajongwe vati vanoona sekuti hurumende irikuda kuoemesera vabereki kuti vatenge zvese zvinodiwa pakudzivirira Coronavirus vachiti vabereki ava vakatoomerwa zvakanyaya.
Paramende inotarisira kunzwa kubva kugurukota rezvedzidzo yepasi VaCain Mathema pamusoro penyaya iyi nemusi weChitatu.
Vakoti vanoshanda muzvipatara pamwe nemakirinika ekanzuru yeguta reHarare vatanga kunyozera pabasa vachiti havasi kufara nemari dzavari kupihwa nemushandirwi wavo pavanoshanda vakaisa hupenyu hwavo patambo vachirwisana nechirwere cheCovid-19.
Vamwe vakoti vanoshanda paWilkins nepaBeatrice Road Infectious Diseases Hospital, apo panozivikanwa nekunzi paNazareth, vati vaswera vachidziya mushana zvavo vasiri kuita basa vachiti havasi kufara nemari dzavari kupihwa pakushanda kwavari kuita vakaisa hupenyu hwavo patambo kana kuti risk allowance.
Mutungamiri wesangano revakoti vanoshanda vari pasi pemakanzuru, reZimbabwe Urban and Rural Council Nurses Workers Union, VaSimbarashe James Tafirenyika, vaudza Studio7 kuti zvinhu hazvina kumira zvakanaka mumakirinika pamwe nezvipatara zvose zviri pasi pekanzuru yeHarare zvikurusei paWilkins nepaNazareth.
VaTafirenyika vati vakoti vari pasi pekanzuru yeHarare havanawo zvakare hanzu dzekuzvidzivirira pavanenge vachirwisana nechirwere che coronavirus vakati mari yavari kupihwa nekanzuru inoita zana rimwe chete remadhora pazuva ari maRTGS haina zvainovabatsira nazvo.
Vati vachasvitsa nyaya iyi kugurukota rinoona nezvehutano, VaObediah Moyo, kana kanzuru yeHarare ikaramba yakaisa zvitanda munzeve.
Mumwe mugari wemumusha weMbare uyo uri pedyo nechipatara cheNazareth, Amai Idah Sakarombe, vati vane mwana ari pachipatara ichi asiri kunzwa zvakanaka nekudaro vave kutyira hupenyu hwemwana wavo zvichitevera kunyozera kwave kuitwa nevakoti vekanzuru.
Mukuru anoona nezvehutano mukanzuru yeHarare, VaProsper Chonzi, vati vanga vari mumusangano wekuzeya nyaya iyoyi vakati tigozovabata zvakare asi patatenda pamhepo vanga vasiri kudaira nharembozha yavo.
Asi mutauriri wekanzuru, VaMichael Chideme, vati sangano riri kutaura rakamirira vakoti ava harina kunyoreswa nekanzuru yavo nokudaro havakwanisi kutaura pamusoro paro.
Zvichakadai, bazi rezvehutano rinoti pari zvino pane vanhu zviuru zvitanhatu zvine mazana masere nemakumi matatu nevana vaongororwa chirwere cheCovid19 uye pavanhu ava pave nevanhu vana vafa nechirwere ichi.
Vanoongorora zvematongerwo enyika uye vari mukuru wesangano rinorwira budiriro yenharaunda, reFastforward Community Development Centre, VaAkson Potera, vanoti musangano waitwa pakati pemutungamiri wenyika, VaEmmerson Mnangagwa, navanachiremba, vanamukoti nevamwe vari mumapoka akakosha musangano wakanaka chose.
Asi VaPotera vanoti havaoni hurumende ichizadzisa nekukasika zvose zviri kukurudzirwa nemapoka aya nekuda kwemamiriro ezvehupfumi hwenyika.
VaPotera vanoti hurumende ine dambudziko remari zvekuti kuti ikwanise kuvhura nzvimbo dzekuongororera hutachiwana hwe coronavirus mumatunhu akawanda enyika pamwe nekukasika kuburitsa zvinenge zvawanikwa zviroto chaizvo, kunze kwekunge paita vamwe vanobatsira venenge vapindira.
Vanotiwo zvakakosha zvikuru kuti vanachiremba navanamukoti vari kumberi mukurwisana nedambudziko rechirwere che COVID-19 ivo pachezvavo vaongororwewo kana vaine hutachiwana hwe Coronavirus, sezvo vachisangana nevarwere vakasiyanasiyana,
Panyaya yekurudziro yaVaMnangagwa yekuti vanhu varemekedze mutemo wekugara kudzimba, VaPotera vanoti ruzhinji rwevanhu munyika rwunorarama nekupemha zuva nezuva, zvinove zvichanetsa kuti mutemo uyu uteverwe.
Mapurisa mudhorobha reMasvingo asungwa munyori anoona nezvekurongwa kwemisangano muboka revechidiki rebato reMDC, uye vari kanzura veWard 4 mudhorobha reMasvingo, VaGodfrey Kurauone achivapomera mhosva yekuita zvemhirizhonga.
VaKurauone vanoti vatorwa nematikitivha matanhatu vachizoendeswa kukamba yemapurisa yeMasvingo Central Police Station, uko vasvikonyoreswa kwaro rekumhosva yavari kupmerwa yekuparadza midziyo inokosha madhora zana rezviuru.
Vanoti vari kunzi vakapara mhosva iyi pamhirizhonga yakaitika pakutongwa kwemutewedzeri wasachigaro weMDC, VaJob Sikhala mudare repamusoro muMasvingo.
VaSikhala vaipomerwa mhosva yekuda kubvisa VaEmmerson Mnangagwa pachigaro asi vakazowanikwa nedare vasina mhosva.
Nemusi weChishanu wakare, mapurisa anonzi akasunga dzimwe nhengo dzebato iri ina dzichipomerwawo mhosva imwecheteyo.
VaKurauone vanoti vazoiswa mumaoko emagweta avo, uye vanotarisirwa kushevedzwa zvakare kumapurisa chero nguva kuti vasaine gwaro remhosva yavari kupomrewa vozoendeswa kudare redzimhosva.
Studio 7 yakundikana kunzwa kubva kumapurisa panyaya iyi. Asi sangano remagweta anorwira kodzero dzevanhu, reZimbabwe Lawyers for Human Rights, razivisa kuburikidza nedandemutande reTwitter kuti ratumira magweta aro kuti abatsire vashanu ava.
Kanzuru yeHarare inoti yave kuronga kuendesa mapurisa ayo kuno chengetedza runyararo kuzvibhorani nedzimwe nzvimbo dzinowanika mvura uko kwave kutiika mhirizhonga pamwe nekushungurudzwa madzimai, vanasorojena pamwe nevana apo dambudziko rekushomeka kwemvura riri kutekeshera muguta iri.
Dambudziko rekushaikwa kwemvura muguta guru iri rave kukonzera mutauro uye veruzhinji vanoti kanzuru inofanira kuona zvaingaite kuchengetedza vanhu pazvibhorani apo pave kugara paine mitsetse yakareba sezvo misha mizhinji ichigara isina mvura kwemazuva akawanda.
Harawa, chembere, madzimai nevavana vave kushungurudzwa nemakoronyera aYo anovabhadharisa kana kuvatengesera mvura.
Mumwe mugari wemuHarare, Amai Juliana Kadano vanoti dambudziko iri ratekeshera mumisha mizhinji muguta.
Vanoona nezvekufambiswa kwebasa musangano reCommunity Water Alliance, VaHardlife Mudzingwa, vaudza Stduio 7 kuti vano shushikana zvikuru nezvave kuitika nekuda kwedambudziko rekushaikwa kwemvura.
Mumiriri weMufakose mudare reparamende Amai Susan Matsunga vaudza Studio 7 kuti hazvifadzi kuona vana sorojena, madzimai nevasikana vachishungurudzwa nekuda kwedambudziko remvura uye vanoda kuti kanzuru ichengetedza vanhu ava.
Meya veguta reHarare, VaHebert Gomba, vaudza Studio 7 kuti vari kuziva matambudziko akatarisana nevagari kuzvibhorani uye vachatuma mapurisa avo kuti achengetedze runyararo.
VaGomba vaudza Studio 7 kuti dambudziko remvura rakakura kudarika zvino fungidzirwa nevagari uye kanzuru yega haikwanisi kuripedza.
Vatiwo mwaka uno kuri kupisa zvakanyanya zvinoita kuti vanhu vashandise mvura yakawanda.
Vatiwo dambudziko rakawedzera pakimisimusi nekuti kambani inovatengesera mushonga wekuchenura mvura yakatadza kuvapa huhwandu hwemishonga inokwana.
Asi vati dambudziko iri richaderera munguva pfupi inotevera sezvo mishonga yavakatenga kunze kwenyika yakasvika kuBeira.
Vanoona nezvekupararira kwezvirwere mubazi rezvehutano Dr Portia Manangazira vagara vachiyambirawo kuti kushaikwa kwemvura kuri kupa kuti muHarare mupote muchipararira zvirwere zvemanyoka, typhoid necholera mune dzimwe nguva.
Vanoti havo vari kuyedza kubatsira nekupa vanhu nhomba yekunwa kudzivirira zvimwe zvirwere asi mvura yakachena inodiwa nguva dzose.
Gore rapfuura, hurumende yakapa kanzuru yeHarare mvumo yekutora mvura kubva kudhamu reManyame uye izvi zvinobatsirapakuti kanzuru inenge yave kushandisa mishonga mushoma pakuchenura mvura iyi sezvo isina kusviba seyekudhamu reChivero.
VaGomba vanoti kuti dambudziko remvura ripere muHarare, panotodiwa madhamu matsva akaita seKunzvi nemamwe sezvo madhamu aripo akaita seChivero ave nemvura shoma uye mamwe aiunza mvura kuHarare akaita seSeke neHarava asara nemvura shomanana.
Mutungamiriri wenyika VaEmmerson Mnangagwa vakavimbisa kuti hurumende yavo ichabatsira kanzuru yeHarare pakugadzirisa dambudziko remvura apo vakashanyira chigayo chemvura cheMorton Jaffray Water Works mukupera kwegore rapera.
Zvinhu zvinonzi zviri kuramba zvakaita manyama amire nerongo munyaya dzezvehupfumi munyika, nekuda kwekukwira kwemitengo yezvinhu zvakawanda, kushaikwa kwezvimwe uye kushaikwa pamwe nekukwira kwemutengo wemafuta ekufambisa.
Mitengo yezvinhu, zvikuru zvekudya, iri kuramba ichiita chamurambamhuru kubva mwedzi wapera, izvo zvinonzi nevakawanda zvave kuvaisa parumananzombe, sezvo mari dzavari kutambiriswa kumabasa kwavo dzisiri kukwirawo.
Zvinonzi zvakakwira mitengo zvakanyanya mumazuva mashoma adarika zvinosanganisira mafuta ekubikisa, ayo akabva pamadhora manomwe kuenda pamadhora gumi nerimwe iri mari yemaRTGS dollars.
Furawu yekubikisa chingwa ine huremu hwemakirogiramu maviri, yakakwirawo kubva pamadhora mashanu kuenda pamadhora manomwe, pakiti yemupunga inorema makirogiramu maviri, yakakwira mutengo kubva pamadhora mashanu kuenda pamadhora matanhatu ane masendi anoraudzira.
Zvimwe zvakakwira mitengo zvinosanganisira shuga, iyo yakaona makirogiramu maviri achikwira kubva pamadhora maviri kuenda pamadhora mashanu, kuchitiwo katsaga keupfu kanorema makirogiramu gumi, kachinzi kave kutengeswa nemadhora gumi.
Izvi zvinonzi nemunyori mukuru weZimbabwe Congress of Trade Unions, VaJaphet Moyo, zviri kuomesera vashandi zvakanyanya nekuti mihoro yavo haisi kukwira.
VaMoyo vanoti izvi zviri kunyanya kukonzerwa negwara rezveupfumi riri kuteverwa nehurumende yavepo, iyo vanoti yakatevera gwara risingakwanisi kugadzirisa nyaya dzezvehupfumi.
Vanotiwo kurasikirwa nesimba kwedhora renyika reRTGS nekuda kwemusika mutema ndicho chimwe chezvinhu zviri kuwedzera kukwira kwemitengo yezvinhu.
Izvi zvatsinhirwawo nenyanzvi mune zveupfumi vachishanda vakazvimirira, VaMasimba Kuchera, avo vanotiwo huremu hwedhora renyika, reRTGS huri kuramba huchiderera zvichienzaniswa nedhora rekuAmerica.
Asi vanoongorora zvematongerwo enyika vakazvimirira, VaRichard Mahomva, vanoti kukwira kwemitengo yezvinhu hakuneyi nematongerwo enyika, vachipa muenzaniso wemafuta ekufambisa, ayo vanoti pagara pasina dzimwe nzira dzekuti awanikwe munyika kunze kwekutotenga kunze kwenyika.
VaMahomva vanotiwo chimwe chiri kuita kuti vanhu vaone sekunge hurumende isiri kukwanisa kutungamira nyika inyaya yekuti vanhu vakatanda kushandisa zvakanaka mari yekunze, iyo yakatanga kushandiswa munyika muna 2009.
VaKuchera vanoti chinhu chinokwanisa kumisa kukwira kwemitengo kuvepo kwemukaha mudikidiki pakati pemutengo wemari yekunze kana ichiwanikwa kumabhanga nekunge ichiwanikwa pamisika mitema.
VaKuchera vanoti kana zviri kuitika iye zvino zvekuti vanhu vashoma ndivo vari kuwana mari yekunze zvakaramba zvichiitika, zvinoreva kuti mitengo yezvinhu icharambawo ichingotiza, zvinhu zvichiramba zvichishaikwa muzvitoro, sezvo zvizhinji zvichibva kunze kwenyika, uye zvichifanirwa kutengwa nemari yekunze.
Mutungamiri wenyika, VaRobert Mugabe, vakurudzira vechidiki veZanu PF kuti varange vamwe vavo vanowanikwa vachiita zvemhirizhonga.
Vachitaura pamusangano wavaita nevechidiki vebato ravo kuLupane kuMatabeleland North, VaMugabe vati vechidiki muZanu PF havafanirwe kuita zvemhirizhonga nekuti bato ravo ndererunyararo.
VaMugabe, avo vakwegura zvakanyanyisa, vataura mashoko aya vachiratidza kuneta.
VaMugabe vakurudzirawo zvizvarwa zveZimbabwe zviri kunze kwenyika kuti zvidzoke kuzosimudzira hupfumi hwenyika uho huri kuramba huchienda kumawere.
Mashoko aVaMugabe pamusoro pemhirizhonga anouya mazuva mashoma zvichitevera kupiswa kwebhizinesi remumwe wevatevedzeri vemutungamiri weMDC-T, Engineer Elias Mudzuri.
MDC-T inoti izvi zvakaitwa nevanhu vanofungidzirwa kuti vatsigiri veZanu PF.
Asi munyori wemabasa muZanu PF, VaIgnatius Chombo, vanoti nhengo dzeMDC ndidzo dziri kupisirana dzimba nekuita zvemhirizhonga.
Vanoona nezvemisangano yematongerwo enyika mu MDC-T, VaAbednico Bhebhe, vanoti vanhu havafanirwe kutora mashoko aVaMugabe seechokwadi nokuti ivo VaMugabe ndivo honzeri yemhirizhonga munyika.
Sachigaro wemadzimai muMDC inotungamirwa naVaNelson Chamisa, Amai Paurina Mparaiwa Gwanyanya, vanoti hukama hwavo nehutungamiri hwebato ravo hwasvika kwamvura yacheka makumbo asi vacharamba havo vari muparamende.
Amai Mpariwa Gwanyanya vanoti vaona zvakakodzera kuti vasiye chigaro chekuva sachigaro wemadzimai muMDC zvichitevera kuzvidzwa kwavari kuitwa mubato.
Vanoti vakabviswa pandandemutande renhengo dzeNational Standing Committee yebato iri mushure mekutadza kuenda kumusangano wekomiti iyi sezvo vainge vakabatikana.
Vanoti vakaudza vamwe vavo zvikonzero zvakavatadzisa kuenda musangano uyu uye vakazoshamiswa nezvakaitika.
Vanoti pavakabvunza kuti izvi zvainge zvaitirwei vakaudzwa kuti vainge vave kukanganisa kuchengetedzeka kwenhengo dzeNational Standing Committee pamwe nebato.
Vanoti nekuda kwaizvozvo vakanyora tsamba neChipiri vachiti vave kumbosuduruka kuitira kuti MDC Alliance idome munhu wainoda kuti atungamire madzimai.
Vatiwo vakange vave kutukwa pamwe nekupomerwa mhosva yekuti vakapinda mumusangano wechimwe chikwata cheMDC inotungamirirwa naMuzvare Thokozani Khupe.
Asi mutauriri weMDC Alliance, Muzvare Fadzai Mahere, pamwe nemunyori mukuru webato iri, VaCharlton Hwende vaudza Studio 7 kuti Amai Mpariwa Gwanyanya vachiri nhengo yebato ravo.
VaHwende vaudza Studio7 kuti Amai Mpariwa Gwanyanya vakatadza kuuya kumusangano wakaitwa neChipiri uye vakapa chichemo chavo chakatambirwa uye kusvika pari zvino havasati vawana gwaro rekusiya chigaro kubva kwavari.
Asi Amai Mpariwa Gwanyanya varamba mashoko aVaHwende vachiti vave kutorwiswa nenhengo dzeMDC Alliance vachinzi mutengesi.
Vaenderera mberi vachiti hapana chakaipa kutaura naMuzvare Khupe nevamwe vavo vachiti vaimbove nhengo dzeMDC.
Vatiwo zviri pachena kuti MDC Alliance haichada vashandi ichiti vanhu vese vakatumwa nesangano reZimbabwe Congress of Trade Unions kunoumba bato rezvematongerwo enyika reMDC vave kushungurudzwa kana kuti vakatodzingwa mubato iri.
Muzvare Khupe ndemumwe wevanhu vakabva kuZCTU pakaumbwa bato reMDC muna 1999 richitungamirirwa naVaMorgan Tsvangirai, avo vainve munyori mukuru weZCTU.
Zvinhu hazvina kumira zvakanaka muMDC umo chikwata chaVaChamisa nechaMuzvare Khupe zviri kurwisana panyaya dzemuzinda webato iri weMorgan Tsvangirai House pamwe nenhengo dzeparamende.
Mune imwewo nyaya, madzimai matatu eMDC yaVaChamisa, Muzvare Joanna Mamombe, Muzvare Cecilia Chimbiri naMuzvare Netsai Marova, avo vanga vari muchipatara, vanonzi vasungwa apo vanga vaenda kunosvitsa mapasipoti avo sezvakatarwa nedare.
Baba vemumwe wemadzimai aya, VaHenry Chimbiri, vati ichokwadi kuti vatatu ava vasungwa nemapurisa.
Studio7 haina kukwanisa kunzwa divi remapurisa panyaya iyi sezvo mutauriri wemapurisa, VaPaul Nyathi, vanga vachinetsa kubata panherembozha yavo.
Vaimbove gurukota rinoona nezvevakamborwa hondo yerusununguko, VaTshinga Dube, vanoti bhambu rakaputika neMugovera panguva iyo ivo nemudzimai wavo vakange vachitaura nemutevedzeri wemutungamiri wenyika, VaConstantine Chiwenga.
VaDube vanoti vakakuvara pabvi asi mudzimai wavo akambovhiringika amedza hutsi hwakabva mubhambu iri.
“Zvinhu zvacho zvakaitika nekukurumidza zvokuti ndinenge ndichinyepa kuti chii chakaitika,” VaDube vakaudza Studio7. “Takange tigere apo pakauya General Chiwenga vachida kukwazisa mudzimai wangu. Panguva iyoyo ndipo pakatanga kudhuvuka ini ndikarara pasi asi mudzimai wangu akafema hutsi hwebhambu iri vakadonha nechekumusoro kwangu. Zvinhu zvacho zvakaitika nekukurumidza.”
Vanhu vakawanda vanodarika makumi mana vakakuvara pachiitiko ichi, kusanganisira mutevedzeri wemutungamiri wenyika, VaKembo Mohadi, mudzimai wemumwe mutevedzeri wemutungamiri wenyika, Amai Mary Chiwenga nevamwe.
Kusvika pari zvino, vanhu vaviri vafa zvichitevera kuputika kwechombo neMugovera.
Mutungamiri wenyika, VaEmmerson Mnangagwa, havana kukuvara.
Mutauriri waVaMnangagwa, VaGeorge Charamba, vanoti hurumende yaisa mari parutivi ichapihwa munhu ane mashoko achaita kuti vakapara mhosva ava vasungwe.
Sangano rinomirira vashandi vehurumende, reApex Council, rinoti raziviswa nevanomirira hurumende munhaurirano kuti hurumende ichapa vashandi vayo vose mari dzemabhonasi avo mwedzi uno.
Izvi zvinoreva kuti hurumende yashandura danho rayo rayakazivisa svondo rapera rekuti ichabhadhara vashandi vayo mari dzemabhonasi mukati memwedzi miviri, Mbudzi naZvita wegore rino.
Mutungamiri weApex Council, Amai Cecilia Alexander, vanoti vafadzwa zvikuru nezvaitwa nehurumende izvi sezvo vashandi vakanga vatoratidza kare kusafara kwavo nedanho rekuti vasiyaniswe kuwana mari dzekutendwa idzi, vachiti vaizowana muna Zvita vaizowana mari idzi dzisisina huremu nekuda kwe inflation.
Sangano reApex Council rakatozivisa kuti nhengo dzaro hadzichakwanisa kuramba dzichienda kumabasa nekuti hadzichina chekufambisa.
Studio 7 yakundikana kunzwa divi rehurumende panyaya iyi.
Asi gurukota rezvemari, Muzvinafundo Mthuli Ncube vakavimbisa kare kuti hurumende ichapa vashandi vayo vose mari dzebhonasi, kunyange hazvo vakanga vasina kutara mazuva ekuti vanovapa riinhi.
Rimwe sangano remu America rine mukurumbira munyaya dzemimhanzi, reWorld Music Awards, rakadoma muimbi ane mukurumbira, Thomas Tafirenyika Mukanya Mapfumo, kuti ave pakati pevaimbi vepasi rose vachawana mibariro gore rino.
Mapfumo anoti akaziviswa nevari kuronga nezvemabiko aya kuWorld Music Awards, kuti achange ari mumwe wevari kupiwa mubairo kuNew York musi wa 14 mwedzi uno, sezvo mimhanzi yake yakafarirwa zvakanyanya munyika pamwe nekunze kwenyika.
Sangano reWorld Music Awards rinopa mibairo kuvaimbi vanenge vaine mimhanzi yakatengwa zvakanyanya, uye vanenge vakavhoterwa nevateereri padandemutande mugore rinenge radarika.
Mapfumo anoti kunyange hazvo agara kunze kwenyika kwenguva yakareba, anofara kuti vari kumusha pamwe nevari kunze kwenyika vachiri kufarira mhanzi yake.
Anotiwo mimhanzi yake, iyo yakambenge isisaridzwi munyika, yave kuridzwa panhepfenyuro dzemunyika mazuva ano kubva pakashanduka hutungamiri muhurumende.
Dynamos yadzikira pamamiriro akaita zvikwata zviri mumakwikwi eCastle Lager Premier Soccer League zvichitevera mitambo yakawanda yakapera ari mangange ega ega.
Mitambo mishanu yakapera iri mangange 0-0 panguva iyo Dynamos yakadzikira pa log ye Castle Lager Premier Soccer League mushure mekuita mangange 0-0 neHwange muRufaro Stadium neSvondo.
Hwange yaifanira kuve yakakunda mumutambo uyu asi yakatadza kushandisa mikana yakawandisa yayakawana kusanganisa kurovera pamapango epagedhe katatu.
Dynamos yadzikira zvekuti yava pasi peChicken Inn, Triangle neHow Mine.
Chicken Inn, iyo yakaitawo mangange 0-0 zvekare neHow Mine, yave nemapoinzi makumi matatu poindi imwe chete pamusoro peTriangle neHow Mine.
Dynamos yacho yave nemaponzi makumi maviri nemasere.
Mukuru wekambani yeDynamos TV, VaEmmanuel Matsinya, vanoti kusatamba zvakanaka kuri kuita chikwata ichi kuri kukanganisa zvikuru kutengwa kweDVD rechikwata ichi.
Vakambotambira chikwata ichi, VaBrighton Tuwaya, vanotiwo matambiro ari kuita deMbare haafadze, uye inofanira kugadzirisa zvinhu nguva ichiripo.
Asi VaMatsinya vanofunga kuti kunyange zvakadai Dynamos ichatora chete mukombe weCastle Lager Premier Soccer League uyu kechishanu kakateverana.
Asi chikwata chiri kushura mare ndeche How Mine icho chave pachinhanho chechitatu mushure mekurova Buffaloes 1-0.
Mimwe mitambo yemuCastle Lager Premier Socer League yakapera seizvi.
Chicken Inn 0, Caps United 0.
Harare City 2, Flame Lilly 2.
FC Platinum 2, Chapungu 0.
Triangle 0, Highlanders 0.
Whawha 0, Dongo 0.
Mumutambo wekumhanya, Kelvin Pangiso, ndiye akatora mukombe weTanganda Half marathon kwaMutare nezuro mushure mekubuda ari pamberi paWirimai Juwao neKenishias Navara.
Pangiso akawana mari inoita iyi madhora mazana mashanu nemakumi mashanu.
Mari imwe cheteyo ndiyo yakatambidzwa Rutendo Nyahora uyo akaunda vanhukadzi mushure mekusiya Patience Murowe naFaith Nyasango.
Mumutambo wekiriketi, Zimbabwe yakakundwa mumitambo mitatu yezuva rimwe mushure mekurohwa neIndia nemaranzi makumi matanhatu nemaviri neSvondo.
Kukundwa muHarare Sports Club uku kwakatevera kurohwa kwakaitwa chikwata chenyika nemaranzi mana mumutambo wekutanga.
Mutambo wasara uriko beChipiri hauna kunyanyokosha kudarika miviri yakatambwa.
Mamwe masangano anorwira kodzero dzemadzimai munyika nhasi abatana nemadzimai pasi rose mukucherechedza zuva remadzimai kana kuti International Women’s Day.
Asi hurumende inoti iri kutarisira kuti ichazocherechedza zuva iri zviri pamutemo musi wa16 mwedzi uno.
Dingindira regore rino rakanangana nekukurudzira kuwaniswa kwemikana yakaenzana kumadzimai uye kuremekedzwa kwekodzero dzavo.
Gurukota rinoona nezvemadzimai Amai Sithembiso Nyoni vanoti hurumende yemutungamiri wenyika VaEmmerson Mnangagwa yakwanisa kusimudzira madzimai munyika.
Asi mashoko aya apikiswa nemumwe mutevedzeri wemutungamiri webato rinopikisa reMDC Amai Lynette Karenyi.
Ko mamwe madzimai anoonawo sei nyaya iyi? Mumwe mudzimai anorwira kodzero dzevanhukadzi, Amai Sungano Zvarehwanashe vati zuva ranhasi havana chekupemberera vachiti madzimai munyika havasi kusimudzirwa.
Kunyangwe hazvo bumbiro remutemo richikoshesa kuenzaniswa kwemikana pakati pevanhukadzi nevanhurume, Amai Zvarevashe vati izvi handizvo zviri kuitwa vachipa munzaniso munyaya dzezvematongerwo enyika.
Mashoko aya atsinhirwa nemukuru wesangano re Women Action Group Amai Edna Musiiwa vati vanopemberera kuti kwave nemitemo munyika inosimudzira madzimai asi vakati chinoshungurudza kusatevedzwa kwemitemo iyi.
Amai Musiiwa vati zvinoshungurudza kuti kunyangwe munyaya dzezvehutano chaidzo madzimai haasi kukosheswa vakapa muenzaniso wekukwira kwemitengo yekunyoresa pamuviri zvisinei nekuti hurumende ine chiga chekuti vanhukadzi vane pamuviri vabatsirwe pachena kuzvipatara zvehurumende.
Mukuru weGender Commission, Amai Virginia Muwanigwa, vatsigirawo vakati nyika ine bumbiro remitemo rakanaka sezvo richipa mikana yakaenzana kuvanhurume nevanhukadzi.
Asi Amai Muwanigwa vati dambudziko guru munyika nderekuti mitemo inoenzanisa mikana iyi haisi kutevedzerwa.
Amai Muwanigwa vati seZimbabwe Gender Commission vari kukurudzira kuremekedzwa nekuzadzikiswa kwebumbiro remitemo yenyika nemunhu wese kuitira kuti madzimai munyika vawane kodzero dzavo.
Zuva remadzimai rave nemakore zana nemapfumbamwe richicherechedzwa. Vakatanga kucherechedza zuva iri ndevekuAustria, Denmark, neGermany musi wa 19 Chivabvu 1911. Madzimai aya airwira kodzero dzekuvhota, kushanda pasina rusarura nezvimwe.
Mapurisa anga achisecha kumba kwemutori wenhau, Hopewell Chin’ono, muHarare, uyo akasungwa neMuvhuro, anonzi anetsana nemagweta ake mushure mekunge ada kutora mimwe yemidziyo yaanoshandisa mukuita basa rake, iyo yanzi nemagweta ake haisi pagwaro rekusecha mumba make kana kuti search warrant, ranga richishandiswa nemapurisa.
Izvi zvinonzi zvazomanikidza mapurisa kumhanyira zvakare kudare ramejasitiriti kunotsvaga rimwe gwaro rinoapa mvumo yekutora makamera ake ebasa sehumbowo hwaari kutsvaga mukumupomera mhosva.
Mapurisa anonzi anga aine gwaro rekusecha iri, iro rapiwa nemutongi wedare remejasitiriti, Amai Judith Taruvinga, asi gwaro iri rinonzi ranga risingasanganisire makamera anonzi anga achida kutorwa nemapurisa aya.
Magweta eZimbabwe Lawyers for Human Rights ari kumirira Chin’ono anoti Amai Beatrice Mtetwa pamwe naVaDouglas Coltart.
Mutongi wedare uyu anonzi apawo zvakare mapurisa gwaro rinoabvumidza kusecha kumba kwemutungamiri weTransform Zimbabwe, VaJacob Ngarivhume, avo vakasungwawo neMuvhuro.
Vaviri ava vari kupomerwawo mhosva yekutyora chikamu chemutemo 187, vachinzi vari kukurudzira vanhu kuti vapandukire hurumende, mhosva iyo vanonzi vari kuramba.
Mutauriri weZimbabwe Lawyers for Human Rights, VaKumbirai Mafunda, vanoti mapurisa matatu ararawo akachengetedza pamba paChin’ono usiku hwapfuura.
Panguva yatataura naVaMafunda, mapurisa anonzi anga asati adzoka nerimwe gwaro rekuti aenderere mberi nekusecha mumba maChin'ono.
Mutauriri wemapurisa, Assistant Commissioner Paul Nyathi, vaudza Studio7 kuti mapurisa haana zvimwe zvekutaura nezvenyaya iyi kunze kwegwaro raakaburitsa neMuvhuro.
VaNyathi vativo vanga vasina ruzivo rwekuti mapurisa aenda kunosecha kudzimba dzaChin’ono naVaNgarivhume, vachiti vambenge vambobuda muhofisi mavo.
Asi VaMafunda, avo tataura navo vari pamba paChin’ono nguva yanga ichisecha mapurisa, vanoti Chin’ono naVaNgarivhume vave kutarisirwa kumiswa pamberi pedare neChitatu, uye vacharara zvakare vari mumaoko emapurisa.
Highlanders yarova Dynamos mumutambo we ‘Battle For Zimbabwe,’ izvo zvaita kuti chikwata cheDembare, icho chinozviti chine vatsigiri mamiriyoni manomwe, chidonhe kudzika pedyo netsoka dzegungano rePSL.
Highlanders yakunda mumutambo wekutanga weBattle For Zimbabwe mushure mekurova Dynamos 1-0 nechibodzwa chabva kuna Ozias Zibande maminitsi makumi mana nemashanu mutambo vatambwa.
Kukunda uku kwasiya Highlanders yave pachinhanho chechitatu pamakundano eCastle Lager Lager Soccer pasi peNgezi Platinum Stars ne FC Platinum.
Dynamos yatora poindi imwechete kubva mumitambo mina yayatamba zvekuti bhera rave kurira kuti zvinhu hazvina kumira zvakanana pakasaitwa shanduko mumatambiro ayo nekukasika.
Muteveri weDynamos, VaMichael Bundo, vanoti murairidzi wavo Lloyd Mutasa anofanira kugadzirisa chikwata chavo.
Dynamos yadzikira kusvika pachinhanho chechishanu kubva pasi zvekuti kune vamwe vanofunga kuti Dembare ikaramba ichitamba zvakadai mumitambo yayo inotevera inogona kusazokwanisa kusimuka, zvekuti inogona kuzoenda kuDivision One.
Asi vamwewo ndivo vanoti Dynamos ikapedza iri pasi kunowedzera zvikwata muPremier Soccer League kudzivirira chikwata chine chaunga ichi kuti chisabuda mugungano guru iri. Asi aka hakasi kekutanga Dembare ichitatarika mumitambo yayo yekutanga, asi ichizomuka zvekurwisa kutora mukombe.
Mumwe mutambo wanhasi wapera seizvi,
Herentals 0 - Yadah 0
Mitambo yehorodzi ye Chashanu yakapera seizvi..
Bulawayo Chiefs 1 Chapungu 0
Black Rhinos 0 Caps United 2
Shabanie 2 Nitchrut 2
Highlanders 0 Triangle 0
Yadah 3 Black Rhinos 1
Chapungu 1 Harare City 1
Nhengo dzedare reparamende kubva kumapato ose eMDC ari maviri neZanu PF nemusi weChina dzakaramba kutambira kurudziro yemutungamiri wenyika VaRobert Mugabe yekuti pave nekamutemo kanovabvumidza kushandisa masimba avo kuti hurumende itore chikwereti chePremier Services Medical Aid Society, PSMAS.
VaMugabe vanonzi vaida kuti vadare ava vatambire Statutory Instrument 77 of 2015, iyo yaizopa kuti vashandise masimba avo kuti hurumende itore chikwereti chePSMAS chinosvika mamiriyoni zana nemakumi mana nemana emadhora yobhadhara iyo.
Asi zvinonzi nhengo idzi dzakaita chirwirangwe mukuramba danho iri dzichiti kambani yePSMAS haisi pasi pehurumende kuti ichengetedzwe nemutemo unodzivisa kutorwa kwemidziyo nezvivakwa nevaine zvikwereti navo.
Chiziviso chedanho iri chakaverengwa muparamende nasachigaro wekomiti yeparamende inoona nezvemitemo, uye vachimirira Mudzi South muparamende vakazvimirira, VaJonathan Samkange.
Nhengo yedare reparamende inomirira Harare West, Muzvare Jessie Majome veMDC T vanoti sekomiti vakaona zvisina kukodzera kuti PSMAS imirirwe ivo vatungamiri vayo vakapfachura mari kusvika yagwadama.
Nhengo yeparamende inomirira Buhera South, VaJoseph Chinotimba veZanu PF vanotiwo havaoni kuti paramende yaipasisa mutemo wakadaro wekutsiva mari dzakadyiwa nevakuru vakuru vePSMAS vanotozivikanwa.
VaChinotimba vanoti dai mutemo uyu wakapinzwa mudare uchinzi uri kuda kudzivirira midziyo yekambani iyi, zvimwe vadare vaiutambira neimwe nzira.
Dzimwe nyanzvi munyaya dzezvehutano dzinoti kudzingwa basa kwevamwe vakuru vakuru vezvipatara zvehurumende munyika hakuna zvakawanda zvakunonyanya kubatsira.   Mutungamiri wesangano reZimbabwe Nurses Association VaEnock Dongo vati kundodzinga vakuru ava hakuna zvakanyanya zvakunobatsira sezvo paine zvakawanda zvinoda kugadziriswa munyaya dzezvehutano kunyanya nyaya yemari yemihoro yavakoti navana chiremba pamwe nevamwe vashandi vezvehutano. Vatiwo Health Services Board pachayo inofanirwa kugadziriswa.  Health Services Board yakazivisa neSvondo nezvekudzingwa kwevakuru vakuru vezvipatara zvehurumende zvinoti Parirenyatwa, Sally Mugabe, Chitungwiza, United Bulawayo Hospitals uye Ingutsheni.
Mukuru weHealth Services Board Dr Paulinos Sikosana vaudza bepanhau reHerald kuti vakuru vakuru ava vakamiswa basa sezvo bhodhi ravo riri kuda kushandura mashandiro ezvipatara izvi.
Hatina kukwanisa kubata Dr Sikosana sezvo vange vasiri kudaira nharembozha yavo. Mutevedzeri wegurukota rezvehutano Dr John Mangwiro vati hapana zvavanokwanisa kutaura pamusoro penyaya iyi vachiti Dr Sikhosana ndivo vanoziva zvose.  Mumwe wevadzingwa basa asina kuda kudomwa nezita audza Studio 7 kuti vakangonzi basa rapera sezvo bhodhi rave kuda kuvandudza zvinhu.
Mukuru wesangano reCommunity Working Group on Health VaItayi Rusike vaudza Studio 7 kuti matambudziko munyaya dzezvehutano angagadzirisika kana Health Servces Board pachayo yagadziriswawo.  Chiremba vanoshanda vari kuAmerica Dr Simbiso Ranga vati dambudziko guru rinofanirwa kugadziriswa inyaya yekuti vashandi munyaya dzezvehutano vapiwe mari yemihoro yakafanira kwete kuti vakuru vakuru veHealth Services Board vave ivo vanopura nyembanemusana vashandi vachitambura.  Pari zvino vana mukoti munyika vari pakati pekuramwa mabasa vachiti mari yavanowana haichaite kuti vakwanise kuramba vachienda kumabasa. VaDongo vati nekuziva kutambura kuri kuita ruzhinji rwemunyika vakazvipira kuenda kumabasa kana hurumende ikangogadzirisa zvichemo zvavo.  Kusamira zvakanaka kwezvinhu munyaya dzezvehutano uku kunonzi kwave kupa kuti mutungamiri wenyika VaEmmerson Mnangagwa vati vavr kufunga kusimbisa zvakare kurudziro yekuti vanhu vagare mudzimba kana kuti lockdown muHarare neBulawayo.
Izvi zvinotevera kubatwa kwevanhu mazana maviri nemakumi masere nevasere kana kuti 288 nechirwere ichi muHarare uye zana nemakumi masere nevatatu kana kuti 183 kuBulawayo. Dr Ranga vanoti danho rakadai rinoda kuitwa kana hurumende yanyatsokurukura nevanhu kwete kuita fungira mumoyo rwendo rwembwa.
VaRusike vatsinhirawo izvi vachiti kudzorera lockdown munyika kunowedzera kuti veruzhinji vatambure sezvo vanhu vakwanda vachizvishandira vega.  Huwandu hwevanhu vave kutapurirwa chirwere munharaunda hwave kutemesa nyanzvi dzezvehutano musoro sezvo vamwe vachitiwo vanhu vari kuvhenekwa chirwere ichi munyika vachiri vashoma zvekuti vabatwa nacho vanogona kunge vakatowandisa. Vamwe vave kuonekwa kuti vane chirwere ichi vatoshaya.
Bazi rezvemari, richishanda nebanga guru renyika, reReserve Bank of Zimbabwe (RBZ), raparura matanho arinoti achaita kuti mari yemuZimbabwe isarambe ichishaya simba zvakanyanya sezviri kuitika pari zvino.
Vachitaura vevatori venhau, gurukota rezvemari, VaMthuli Ncube, vati vatora matanho ekuumba Currency Stabilisation Task Force zvichitevera kushaya simba kwemari yemuno zvakanyanya mukati memazuva mashomanana apfuura.
Matanho atorwa anosanganisira kuti mabhanga atengeserane mari yekunze pachena uye kuti musika uve iwo unodzika mutemo wemari iyi.
Komiti iyi ichange ichishanda iri pasi pebazi rezvemari, uye ichange ichipindwa nebhanga guru renyika, nhengo Presidential Advisory Committee pamwe nenhengo dzeMonetary Policy Committee.
VaNcube vatiwo vachavandudza mabasa emaBureaux de Change kuitira kuti akwanise kutenga mari yakawanda pane yaari kutenga pari zvino.
Rimwe danho ratorwa nehurumende rinosanganisirawo kuona kuti vanhu havashandise Eco Cash kuita basa rekuchinja mari pamusika mutema.
Gavhuna weRBZ, Dr John Mangudya, vanoti kana matanho aya akatorwa nemazvo, zvinhu zvinogona kugadzikana pamusika wemari.
Vaenderera mberi vachiti semaonero avo pane zvimwe zvinhu zvisinei nemari zviri kuita kuita kuti mari yemuno irambe ichishaya simba.
VaMangudya vatiwo vachagara pasi nemakambani emafoni anoshandiswa kutumira mari kuitira kuti vaone kuti haasi kushandiswa kuita zvekuchinja mari here pamusika mutema.
Nyanzvi munyaya dzehupfumi, VaPersistence Gwanyanya, vaudza Studio7 kuti zviri pachena kuti mafoni ari kushandiswa kukurudzira mabasa ekuchinja mari pamusika mutema.
Sezvo VaNcube vati hurumende yakawana mari yakawanda kudarika yayaitarisira gore rapfuura nemabhiriyoni matatu emadhora, VaGwanyanya vati vanobvumirana naVaMangudya kuti pane zvimwe zviri kukonzera kukwira kwemutengo wemari pamusika mutema.
Vanoongorora nyaya dzehupfumi vakazvimirira, VaMasimba Kuchera, vaudza Studio7 kuti kunyange matanho atorwa nebazi rezvemari neRBZ akanaka, anogona kutadza kubudirira sezvo vanhu vasisina vimbo nehurumende iripo.
Mari yemuZimbabwe yange iri kushaya simba zvakanyanya mukati memasvondo mashomanana apfuura zvekuti nhasi chaiko pamusika mutema dhora rimwe rekuAmerica range richitengwa nemadhora makumi mana emuZimbabwe.
Mumiriri webazi reUnited Nations rinoona nezvehutano reWorld Health Organization Dr Alex Gasasira vakurudzira vanhu vari muZimbabwe vari kurapwa chirwere cheHIV/AIDS kuti varambe vachinwa mishonga yemaARV semazuva ose.
Izvi zvinotevera mashoko aya anotevera mashoko amuporofita Walter Magaya vepPHD Ministries ekuti vakawana mushonga unorapa chirwere cheHIV unonzi AGUMA.
Zvichakadaro, sangano ravanachiremba reZimbabwe Hospital Doctors For Human Rights ranyora tsamba kuna VaMagaya, gurukota rezvehutano Dr Obadiah Moyo uye sangano reMedicine Control Authority Of Zimbabwe kuti mushonga weAguma uyu umbomira kutengeswa kusvika paitwa ongororo yemashandiro awo sezvinoitwa pamishonga yose inenge ichizopihwa vanhu.
Vanoona nezvekufambiswa kwezvirongwa zvaka siyana siyana musangano reNational Aids council VaRaymond Yekeye vaudzawo mutori wenhau weStudio 7, Marvellous Mhlanga-Nyahuye kuti vanhu vanofanira kuramba vachinwa mishonga yavo yemaARV.
Makundano eCastle Lager Premier Soccer League ave nemutungamiri mutsva kwasara mitambo mina kuti makwikwi aya asvike kwambvura yacheka makumbo.
Ngezi Platinum Stars ndiyo yave panhongonya pemumakundano eCastle Lager Premier Soccer League zvichitevera kurova kwayakaita Dynamos 2-0 muBaobab Stadium neMugovera.
Mhondoro-Ngezi yave nemapoinzi makumi matanhatu, yakaenzana neFC Platinum asi Madamburo apinda panyanga nemhaka yekukanda zvibodzwa zvakawandisa kudarika Kugona Kunenge Kudada.
FC Platinum, iyo yanga iri pamusoro, yadzikira mushure mekuita mangange 0-0 neHarare City.
Kwatambwa mitambo makumi matatu, zvikwata zvina zviri pamusoro petafura ndeizvi:
Ngezi Platinum Stars 60 points
FC Platinum 60 points
Dynamos 58 points
Chicken Inn 56 points
Muteveri weBlack Rhinos, VaJaphet Mhombera, vanoti mukombe wakananga kuMhondoro-Ngezi kana kuZvishavane.
Asi mumwe muteveri wechikwata cheDynamos, Muzvare Precious Mutandwa, vanoti kunyange hazvo zvinhu zvisina kuvafambira zvakanaka mukushanya kwavo kuBaobab, Dembare ichirimo muhondo yekutora mukombe uyu.
Kunyange hazvo vakawanda vari kunongedzera Ngezi Platinum Stars, FC Platinum neDynamos, sekunge ndidzo dzichatora mukombe uyu, Chicken Inn, iyo yakanoita 0-0 neZPC Kariba ine mukanawo zvekare sezvo yakangosiiwa nemapoinzi mana chete nezvikwata zviri pamusoro soro.
Mimwe mitambo yaiveko yakapera seizvi:
Highlanders 2 Black Rhinos 0
Tsholotsho Pirates 2 Bantu Rovers 1
Caps United 1 Hwange 1
Shabanie Mine 1 Triangle 1
Yadah 0 How Mine 1
Bulawayo City 1 Chapungu 3
Totarisa makundano eEnglish Premier League.
Chikwata chiri kutungamira makwikwi aya cheMan City chirikufamba nebhora zvakasimba mushure mekushanya kuWest Brom ndokunokunda 3-2.
Man City yapinda mumapoinzi makumi maviri nemasere, mashanu pamusoro peMan U, iyo yakarova Tottenham 1-0 pamusha payo neMugovera.
Asi Tottenham yaramba iri pachinhanhanho chechitatu, poindi imwe chete pamusoro peChelsea neArsenal idzo dzakakundawo zvekare mumitamba yadzo.
Chelsea yakarova Bournemouth 1-0 panguva iyo Arsenal yakarova Swansea 2-1.
Liverpool yakadambura Huddersfield 3-0.
Mimwe mitambo yakafamba seizvi:
Leicester 2 Everton 0
Brighton 1 Southampton 0
Crystal Palace 2 West Ham 2
Watford 0 Stoke 1
Vanorwira kodzero dzehutano hwevanhukadzi muZimbabwe vanoti vanhukadzi vari parumana nzombe munyaya dzeHIV/AIDS nekuti hapana nzira dzekuti munhukadzi azvidzivirire kubva kuhutachiona pasina kutaurirana nemurume waanenge achisangana naye.
Vanorwira kodzero dzehutano hwevanhukadzi muZimbabwe vanoti vanhukadzi vari parumana nzombe munyaya dzeHIV/AIDS nekuti hapana nzira dzekuti vazvidzivirire kubva kuhutachiona pasina kutaurirana nemurume wavanenge vachisangana naye.
Vanorwira kodzero ava vari kukurudzira kuti kushandiswa kwe"ring" iro rinopfekwa nemunhukadzi rakaiswa mushonga unonzi Dapivirine kuti akwanise kuzvidzivirira kuHIV, rikurumidze kushandiswa munyika.
Kunyange hazvo tsvakiridzo yenzira iyi ichiri kuenderera mberi, zvakabuda mutsvagiridzo iyi muna Kukadzi zvinoratidza kuti nzira iyi inogona kubatsira kudzivirira kuti madzimai asabatirire hutachiona hweHIV nezvikamu makumi matanhatu nechimwe kubva muzana.
Muzvare Amanda Souza vesangano reThe Hub rinodzidzisa vanasikana nezvekuchengetedza miviri yavo vanoti zvinosuwisa kuti pamhando dzese dziripo dzekudzivirira HIV kuvakadzi dzakadai sekushandiswa kwemakondomu pamwe nekuchecheudzwa dzinosiya vakadzi pamhene sezvo nzira idzi dzichiita kuti vakadzi vatange vaita hurukuro nevarume vavo vasati vazvidzivirira.
VaChamu Mashoko vanoshanda nesangano re Global Advocacy for HIV Prevention. VaMashoko vanotsigirawo pfungwa iyi vachiti madzimai anofanirwa kuchipiwa nzira dzakawanda dzekuzvidzivirira pasina chiga chekuti vambotanga vaita hurukuro nevavanenge vachisangana navo pabonde.
VaMashoko vanoti vane tarisiro yekuti panotanga kushandiswa nzira iyi yekudzivirira, hurumemende ichaita kuti zvinoshandiswa panzira iyi zviwanikwe nekukurumidza.
Mumwe mutori wenhau, Muzvare Anna Miti, uyo anorwira kodzero dzehutano hwevanhukadzi anoti tsvagiridzo iyi yakaitwa inovapa chivimbo chekuti mukadzi wese zvake anenge ave nemukana wekuzvidzivirira zvisinei kuti murume anoda here kana kuti kwete zvichaitawo kuti huwandu hwevanhukadzi vanobatira utachiona hweHIV/AIDS hwuderere.
Zvakabuda mutsvagiridzo yekushandisa "ring " zviri kutambirwa nemadzimai mazhinji munyika ayo anoti nekuda kwetsika nemagariro dzevatema, vanhukadzi vange vachibatirira hutachiona nekushaya nzira dzekuti vazvidzivirire chero varume vavo vasingadi.
Kana munhurume asina kuudzwa nezve ring iri, haakwanise kuziva kuti mukadzi waari kuita zvepabonde naye ari kushandisa ring mukuzvidzivirira.
Bhanga guru renyika raudza komiti yeparamende inoona nezvemhando dzemoto kuti riri kuburitsa mari yekunze inokwana kutengera nyika mafuta edzimotokari.
Asi vanotengesa mafuta aya vanoti havasi kuwana mafuta akakwana, izvo zviri kupa kuti mumagaraji muite mitsetse yakareba.
Izvi zvabuda pagara komiti yeparamende inoona nezvemhando dzemoto apo yanga ichida kunzwisisa kuti chii chiri kukonzeresa kushaikwa kwemafuta edzimotokari munyika izvo zviri kupa kuti kuite mitsetse mirefu refu pamagaraji anotengesa peturu nedhiziri.
Vachipa humbowo pamberi pekomiti iyi, gavhuna webhanga guru renyika, VaJohn Mangudya, vati vanotokatyamadzawo vachiona mitsetse mirefu refu iyi sezvo nyika iri kutenga mafuta anofanirwa kukwanira nyika yose.
VaMangudya vati kushomeka kwemafuta uku kunoratidza kuti pane pari kuitika huori.
VaMangudya vati sezvo dambudziko iri rave nemakore richiitika, hurumende yaona zvakakodzera kuti vedzimotokari vashandise anonzi masmart card pakutenga mafuta vachiti kadhi iri rinenge richiratidza huwandu hwemafuta anenge amwiwa nemotokari yega yega pagaraji rinenge rashandiswa kutenga Mafuta aya.
VaMangudya vati panopera mwedzi uno vanenge vamboedza kushandisa kadhi iri kuona kuti zvinoshanda here.
Asi vemagaraji anotengesa mafuta varamba kuti vari kuita huori. Vati chokwadi chiripo ndechekuti havasi kuwana mafuta akakwana anotengeswa nemari yemuno.
Makambani anotengesa Mafuta anoti Total, Engen, Zuva, Puma neGlow Petroleum ati pari nzvino haana mafuta edzimotokari anotengeswa nemari yemuno.
Kambani yePuma yati iri kuwana zvikamu makumi mashanu nezviri kubva muzana zvemafuta ainoda pamwedzi, ukuwo Zuva ichiti iri kuwana zvikamu zviri pakati pemakumi mana nemakumi mashanu kubva muzana.
Asi sangano reIndegenous Petroleum Association of Zimbabwe, IPAZ, rati kunyange hazvo magaragi makuru akaita sana Total, Zuva, Puma nemamwe ari kuwaniswa Mafuta, nhengo dzaro hadzisi kuwana mafuta anotengwa nerubatsiro rwebhanga guru renyika.
Vachiudza komiti iyi, sachigaro weIPAZ, VaAaron Chinhara, vati vakapedzisira kuwana mafuta aya musi wa 14 Kurume.
VaChinhara vati hapana ruzivo rwuri pachena kuti ndivanani vari kupiwa mafuta aya huye ari kutengwa akawanda zvakadii pamwedzi wega wega
VaChinhara vati kunyange hazvo VaMangudya vati kwakashandiswa mari iri pakati pemamiriyoni makumi masere nemamiriyoni zana emadhora ekuAmerica, nhengo dzavo makumi manomwe nevanomwe hapana chavakawana.
Zimbabwe Regulatory Authority kana kuti ZERA yatiwo mafuta akawanikwa nyore neveruzhinji, huori munyaya dzemafuta edzimotokari hunopera.
Vakafanobata chigaro chemukuru weZERA, Engineer Eddington Mazambani, vabvumawo kukomiti iyi kuti huori hwakanyanya mukutengeswa kwemafuta vakati zvinovashamisawo kuti sei nyika yonyanyoda mafuta akawanda zvakanyanya kudai pamwedzi. VaMazambani vabvumawo kuti mari iri
kutengwa mafuta pachishandiswa mari yemuno yakanyanyoderera zvakanyanya asi vakati havakwanisi kukwidza mutengo kuti uenderane nemari yepamusika mutema vachiti izvi zvinokonzera kukwira kwezvinhu kwakanyanya munyika.
Pari zvino peturu iri kufanirwa kutengwa nemadhora makumi maviri nerimwe parita, dhiziri richiitawo madhora makumi maviri memasendi makumi masere nemana parita.
Komiti iyi yatiwo kushaikwa kwemafuta uku kuri kudzorera shure kurwiswa kwechirwere cheCovid-19 sezvo vanhu vari kupedzisira vaungana vakamirira mafuta aya sezvo vari kumira mumitsetse kwenguva yakareba zvakanyanya.
Vatsigiri vakawanda veMDC inotungamirwa naVaNelson Chamisa mudunhu reMarondera vanonzi havana kukwanisa kuenda kuRufaro stadium kumhemberero dzekusvitsa makore makumi maviri kubva pakaumbwa bato iri muna 1999, sezvo vari kuchema kushaya kwemudzimai wameya weMarondera, VaChengetai Murova.
Amai Murova vakashaya nemusi weChishanu mangwanani.
Mutauriri weMDC mudunhu reMarondera Central, VaFarai Nyandoro, avo vaimbove meya weMarondera, vanoti bato ravo rarasikirwa zvikuru neamai vaive nerudo nevana vavo.
VaNyandoro vanoti vatsigiri vebato ravo vari kurwadzikana zvikuru nekushaya kwaAmai Murova, avo vatsanangudza semunhu aifarirwa nemunhu wese, zvikuru vagari vemuDombotombo.
Amai Murova vari kutarisirwa kuradzikwa kumusha kwemurume wavo kuMadziva mudunhu reMashonaland Central.
Vamwe varimi kuMashonaland West vari kupinda mumishandirapamwe nevarimi vachena nenzira yekuedza kusimudzira goho uye kuti vawanewo chouviri sezvo vasina zvikwanisiro.
Vaimbova mutungamiri wenyika VaRobert Mugabe vaiwanzotaura pamisangano kuti havaida kuti vachena vainge vatorerwa mapurazi vadzoke vachiita mishandirapamwe nevatema vainge vapihwa mapurazi.
Asi VaMugabe vaitenedera hazvo zvimwe zvibvumirano nevachena vakaita saVaBilly Rautenbach veGreenfuel kuChisumbanje uye vamwe vachena uye vamwe vekuChina kuminda yakawanda yeARDA. Vanhu vekuChina vakawanda vari kurima fodya vachishanda nekambani inonzi Tianze.
Asi hurumende yaVaEmmerson Mnangagwa yakabuda pachena musi wa 28 Chikumi gore rapera kuti yaitsigira kuitwa kwemishandirapamwe iyi.
Varimi vachena vakawanda vari kuita mishandirapamwe munyika sezvakabuda muchiitiko chakaitwa pama purazi maviri anoti reSummer Hill neWamambo kuMhangura neMugovera.
Asi gurukota rinoona nezvedunhu reMashonaland West Amai Mary Mliswa-Chikoka vachitaura pachiitiko ichi vakati zvibvumirano zvekurima nevarungu zvinofanira kunyoreranwa kumahofisi ebazi rezvekurima.
Amai Mliswa-Chikoka vakati varimi vanoti mumiriri weMakonde mudare reparamende VaKindness Paradza, Muzvare Noma Mliswa pamwe nemakambani anoti Marvellous Stewart Farming-MSF neSansaveria vari kushanda zvakanaka pamwechete.
Muzvare Noma Mliswa vanove mukoma waAmai Mliswa-Chikoka vanoti kushanda nevarungu hazvireve kuti mutengesi wechirongwa chekugoverwa kweivhu ku vanhu vatema sezvinofunga vakawanda.
Vanotiwo vamwe varimi vakagariswa patsva vanongotaurisa vasina zvavanorima muminda.
Mukuru wekambani iri kurima nevarimi ava VaBarry Stewart avo vakarima chibage nebhinzi vanoti vari kufara negoho ravo uye kukwanisa kuwanisa vanhu mabasa vanosvika mazana matatu.
VaStewart vanoti havana hurongwa hwekuwedzera varimi vatema vavari kushanda navo sezvo zvinhu zvisina kumira zvakanaka munyaya dzezvehupfumi.
VaParadza vanoti kuita mushandirapamwe nevarimi vechichena hazvireve kuti vatadza asi hurongwa hwehurumende hunoita kuti ivo vazosara vaine zvikwanisiro zvekurimisa kana mubatanidzwa uyu wapera mumakore mashanu ari kutevera.
Ongororo yakaitwa neStudio 7 inoratidza kuti varimi vakawanda vari kurimirwa nevarimi vechichena ivo vachizopihwa zvikamu gumi kubva muzana pane zvinenge zvakohwewa pagore.
Munyarikani mukuru pachiitiko ichi aive mutevedzeri wegurukota rezvekurima VaVangelis Haritatos vakati bazi razo rinocherechedza basa riri kuitwa nemadzimai mukurima vachiti vanofanirwa kuwaniswa minda yavo vega.
Mutungamiri webato rinopikisa, reLabor, Economists and Afrikan Democrats, Muzvare Linda Masarira, vanoti havasi kufara nekudzikiswa kwakaitwa nguva yekuchengetedzwa kwevanhu vanenge vapinda munyika apo vanenge vachiongororwa kana vaine hutachiwana hweCovid -19 here kana kuti kwete.
Hurumende yakazivisa svondo rino kuti yakanga yaderedza mazuva anoiswa vanhu mu quarantine kubva pamazuva gumi nemana kusvika pamuzuva manomwe.
Asi Muzvare Masarira vanoti kuita kwakadai kuchapa kuti munyika muite dambudziko guru reCoronavirus sezvo vanhu vacharegedzwa vachipinda munyika ivo vatori nechirwere cheCovid-19 asi chisati chabuda.
Hurongwa hwekuchinja mazuva anoiswa vanhu vanenge vachibva kunze kwenyika mu quarantine, hwakaziviswa negurukota rezvehutano, Dr Obadiah Moyo.
Asi Muzvare Masarira vanoti danho rakatorwa iri rinotyora kurudziro yesangano reWorld Health Organization.
Studio7 haina kukwanisa kunzwa kuna VaMoyo sezvo nharembozha yavo yanga ichinetsa kubata.
Asi mutevedzeri wegurukota rezvekuburitswa kwemashoko, Doctor Energy Mutodi, vanoti hapana zvakaipa zvakaitwa nehurumende.
VaMutodi vanoti Zimbabwe ichange ichitevera mitemo yese inokurudzirwa neWorld Health Organization apo inenge ichitambira vanhu vanopinda munyika munguva iyo nyika yakavharwa nekuda kwechirwere cheCovid-19, icho chabata vanhu makumi matatu nemumwe chete, uye kuuraya vanhu vana muZimbabwe.
Veruzhinji vanoti mabhazi eZupco ayo ane mutengo wakaderera mashoma zvakanyanya izvo zviri kuita kuti vanhu vapedze nguva refu vakamirira mabhazi aya ukuwo madzimai achiti ari kutadza kukwira sezvo pari kushandiswa chisimba kupinda mumabhazi anenge auya.
Zviteshi zvemabhazi paCharge Office nekuCoppa Cabana muHarare kwanga kuine mitsetse mirefu, ukuwo vanhu vachimhanyidzana vasingatevedzeri mitsetse.
Amai Rosemary Maunga vaudza Studio7 kuti vanga vachitadza kukwira bhazi sezvo vanga vaine mwana ari kumusana. Amai Maunga vati mabhazi eZupco mashoma panguva iyo vanhu vazhinji vari kuda kuashandisa sezvo akachipa.
Mumwe mukweguru, VaStanley Mushava, avo vanga vari paCharge Office vakamirira kuenda kwaMakoni, vati vanga vamira kwenguva inopfuura awa rimwe chete. VaMushava vati vanga vaine tarisiro yekuti semukweguru vachangonzi pindai mubhazi asi izvi hazvina kuitika.
VaMushava vati mariyemabhazi iri nani zvakanyanya pane makombi.
Mabhazi eZupco ari kuita masenzi makumi manomwe nemashanu emari yemaRTGS kuenda kuChitungwiza kwaMakoni, ukuwo vemakombi vanga vachibhadhrisa mari iri pakati pemadhora maviri kusvika madhora mana emaRTGS.
Amai Lucia Chitsaka vaudzawo Studio 7 kuti kunyange hazvo vari kumirira mabhazi kwenguva ndefu vari kutsungirira sezvo vasina mari yekuti vakwire makombi.
Kondakita weimwe yemakambi anoenda kuChitungwiza, VaLazarus Mangezi, vaudza Studio7 kuti chinangwa chavo chekukwidza mari dzekufambisa hachisi chekurwadzisa veruzhinji asi kuti vakwanise kuramba vari mubhizimusi sezvo mari yedhiziri yakakwira.
Asiwo VaTapfuma Ndoroyerwizi vati hurumende inofanirwa kudzikisa mitengo yemafuta kuitirawo kutiwo mitengo yezvinhu iderere vanhu vawane zvekudya vasati vaenda kumabasa.
Mukuru we Zimbabwe Union of Drivers and Conductors, VaFradreck Maguramhinga, vati kumakombi zvinhu hazvina kumira zvakanaka. Vatiwo kunyange hazvo mitengo yakakwira, havasi kuwana mafuta aya. Vati vari kutarisira kuita hurukuro nehurumende kuti vanzwisisane kuti matambudziko anga gadziriswawo sei.
Gurukota rinoona nezvemhando dzemoto, VaFortune Chasi, vari kutarisirwa kuzotsanangura nyaya dzemafuta mudare reparamende mangwana
Sangano reGrain Millers Association of Zimbabwe rinoti riri chiri rakangomirira kunzwa kubva kuhurumende kuti mutengo wehupfu hwowedzerwa kusvika papi.
Izvi zvinotevera kuwedzerwa kwemutengo wetani rechibage kubva pazviuru zvina zvemadhora kusvika pazviuru makumi matanhatu nezana nemakumi mapfumbamwe nemakumi mashanu nemasere.
Mwedzi wapera, hupfu hwakawedzerwa kubva pamadhora makumi mashanu kusvika pamadhora manomwe.
Gurukota rezvekuburitswa kwemashoko Amai Monica Mutsvangwa vakti mutengo wechibage wainge wawedzerwa kubatsira varimi.
Hatina kukwanisa kubata gurukota rezvemari Muzvinafundo Mthuli Ncube kana gurukota rezvemaIndustry Doctor Sekai Nzenza kuti tinzwe divi ravo. Asi mutauriri weGrain Millers Association of Zimbabwe VaGarikai Chaunza.
Mutori wenhau Hopewell Chin’ono akatarisirwa kupa humbowo hwemamiriro akaita zvinhu mumajeri neChina mudare musingabvumidzwe veruzhinji pamwe nevatori venhau.
Muchuchisi wenyaya iyi, VaWhisper Mabhaudhi, vakumbira dare kuti Chin’ono ape humbowo hwake hwemamiriro akaita zvinhu mumajeri pasina vatori venhau neveruzhinji vachiti mashoko achataurwa naChin’ono anogona kukanganisa kuchengetedzeka kwenyika, majeri, vashandi vemumajeri pamwe nevasungwa.
Chikumbiro chehurumende ichi chatevera kuda kuunzwa pachituru chehufakazi kwaChin’ono negweta rake, Amai Beatrice Mtetwa, avo vati mumajeri hamusi kutevedzera zvakatarwa nehurumende pamwe nesangano reWorld Health Organization kuti zvitedzerwe senzira yekuderedza mukana wekutapuriranwa kwechirwere cheCovid19.
Vachipikisa chikumbiro chehurumende ichi, Amai Mtetwa vati bumbiro remitemo yenyika rinopa Chin’ono mukana wekuti atongwe zviri pachena uye pajekerere vachiti kuti ape humbowo hwake mudare musina vanhu zvinotyora kodzero idzi.
Vatiwo mamiriro akaita zvinhu mumajeri anofanirawo kuzivikanwa neveruzhinji uye zvichaitawo kuti hurumende igadzirise zviri kunetsa kumajeri kuitira vashandi vemumajeri pamwe nevasungwa vasabatwe nechirwere cheCovid19.
Amai Mtetwa vaudzawo dare kuti Chin’ono ari kupona nekudya mabisiketsi nemvura sezvo vachengeti vemajeri vari kuramba kuti avigirwe chikafu nehama dzakae.
Asi mutongi wedare, VaNgoni Nduna, vati bumbiro remitemo hongu rinopa Chin’ono kodzero asi kodzero idzi dzinofanira kutyorwa kana zvichikanganisa kuchengetedzeka kwenyika pamwe nemajeri.
Zvaturwa nedare zvatsinhirwa nerimwe remagweta aChin’ono, VaGift Mtisi.
VaMtisi vati havasi kufara nemutongo waturwa nedare kunyange hazvo nhepfeyuro yeZBC nebepanhau reHerald vakakwanisa kupinda mumajeri vachiburitsa mamiriro akaita zvinhu mumajeri maererano nechirwere cheCovid19.
VaMtisi vati hapana zvakawanda zvine chekuita nekuchengetedzeka kwenyika zviri kuda kutaurwa naChin’ono.
Chin’ono, uyo aunzwa mudare akasungwa nengetani dzemumakumbo izvo zvapa kuti magweta ake apopote, akatarisirwa kupa hufakazi hwake mangwana mangwanani mudare muine magweta nemutongi chete achitsigira chikumbiro chake chekuti apihwe mukana wekubhadhara mari yechibatiso achiti pane zvashanduka kubva paaakambonyimwa mukana uyu.
Zvichakadai, gweta remutungamiri weTransform Zimbabwe, VaJacob Ngarivhume, VaMoses Nkomo vatiwo havasi kufara kuti nyaya yaVaNgarivhume yatadza kupinda mudare pachinzi hapana mutongi wenyaya yavo.
Chin’ono naVaNgarivhume vari kupomerwa nyaya yekunzi vakakurudzira veruzhinji kuti varatidzire zvine mhirizhonga mukati musi wa31 Chikunguru vachishandisa madandemutande avo eTwitter mukuratidzira kwakanga kwashevedzerwa neboka riri kuzvidaidza kuti July 31st Movement.
Mune imwewo nyaya yanga iri mumatare, varwiri vekodzero dzevanhu vanomwe avo vakasungwa muna 2018 vachipomerwa mhosva yekunopinda misangano kuMaldives wakanangana nekupidugura hurumende, vabviswa muhusungwa nhasi mushure mekunge hurumende yazivisa dare kuti haichadi kuenderera mberi nenyaya iyi.
Vanhu ava vanoti VaFrank Mpahlo, VaGeorge Makoni, Muzvare Stabile Dewa, Amai Rita Nyamupinga, VaGamuchirai Mukura, Muzvare Farirai Gumbonzvanda naVaTatenda Mombeyarara.
VaMakoni vati zvinofadza kuti havasisina mhosva iri pamberi pedare kunyange hazvo vachirwadziwa nenguva yavakagara vari muhusungwa.
Kusungwa kwevarwiri vekodzero dzevanhu ava pamwe naChin’ono naVaNgarivhume kuri kushorwa zvakanyanyanya nemasangano akawanda pasi rose izvo zvinonzi nedzimwe nyanzvi munyaya dzezvematongerwo enyika zvasvibisa zita rehurumende yaVaEmmerson Mnangagwa.
Mutungamiri weAmerica, VaDonald Trump, vanoti hurumende yavo haisi kudzokera shure panyaya yekusimbisa hurongwa hwavo hwekudzivirira vekunedzime nyika kuuya kuAmerica.
Vachitaura kusangano weUnited Nations General Assembly, VaTrump vati nyika yavo ine kodzero yekubvumidza kana kurambidza vekune dzimwe nyika kupinda muAmerica, zvikurusei avo vanenge vachitsvaga hupoteri.
VaTump vatiwo nyika dzepasi rose dzine kodzero yekuitawo zvadzinoda.
Vayambira vekune dzimwe nyika vane chinangwa chekuuya kuAmerica kuti vazotsvaga hupoteri kuti vasatambise nguva yavo nekuti vachadzoswa ne America kunyika dzavo.
“Musatambisa nguva yenyu nekuuya kuAmerica nekuti tichakudzoserai. Garai kunyika dzenyu,” VaTrump vakaudza musangano uyu nemusi weChiripi.
VaTrump, avo vanozikanwa nekupikisa hurongwa hwekudzyidzana pasi rose, kana kuti globalization, vaudza musangano uyu zvakare kuti hurongwa uhu hwatoparara nekuti america haibvumirane naho.
VaTrump vabatawo nyaya yegakava riri pakati peAmerica neChina panyaya yemitero pakutengeserana vachiti havadzokeri kumashure nenyaya yemitero yavakatemera China kudzamara vawana chibvumirano chichagutsa ruzhinzi rweAmerica.
Mangwana mutungamiri weZimbabwe, VaEmmerson Mnangagwa, vachataurawo pamusangano uyu, uye vari kutarisirwa kushoropodza zvirango zvavanoti zvakatemerwa Zimbabwe neAmerica nedzimwe nyika dzakabudirira.
Vanachiremba vadiki vari pakuramwa mabasa vari pasi pesangano reZimbabwe Hospital Doctors Association vanoti havasi kuzotambira kurudziro yehurumende yekuti vamire kuramwa mabasa vadzokere kumabasa zvichemo zvavo zvichigadziriswa.
Izvi zvinotevera musangano wakaitwa neSvondo pakati pevamiriri veHealth Services Board nehutungamiri hwerimwe sangano rinomirira vanachiremba, reZimbabwe Medical Association, ZIMA, apo pakasungwa kuti vanachiremba vari kuramwa mabasa ava vadzokere kumabasa.
Munyori mukuru wesangano reZimbabwe Hospital Doctors Association, Doctor Mthabisi Bhebhe vanoti vanachiremba ava vasunga kuti vanozodzokera chete kumabasa kana zvinyunyuto zvavo zvinosanganisira kuwaniswa kwemishonga pamwe negadziriswa kwemichina yavanoshandisa muzvipatara zvazadziswa.
Vanotiwo vanachiremba vari kuramwa mabasa ava havanawo mari dzekuti vakwanise kuenda kumabasa kwacho.
Doctor Bhebhe vanoti ivo vane sangano ravo rakazvimirira risineyi nemusangano wakaitwa pakati peboka rezvehutano nerimwe sangano ravana chiremba reZIma uyu.
Vanoti sangano ravo rezimbabwe Hospital Doctors Association riri kutarisirawo kusangana neHealth Services Board neMuvhuro uno, mushure mezvo ndipo pavanozobuda nechisungo chekutora.
Vanachiremba nevamwe vashandi vemuzvipatara zvehurumende vapinda muzuva rechimakumi matatu nerimwe vachiramwa mabasa, izvo zvaita kuti zvinhu zviite manyama amire nerongo muzvipatara zvehurumende.
Hurumende svondo rapera yakazivisa kuti yambomisa vashandi ava mabasa ichiti kuramwa mabasa uku kwive kunze kwemutemo.
Mukupera kwesvondo bazi rezvehutano rakazozivisa kuti rakanga rave kutumira vanachiremba vachangopedza zvidzidzo zvavo muzvipatara kuti vatsive vanachiremba vari kuramwa mabasa ava, uye kuti vanachiremba vachangopedza zvidzidzo ava vanenge vave pasi pebazi rezvedzidzo yepamusorosoro, vachidzidzira basa, kana kuti interns.
Asi zvinonzi vanachiremba ava vakarambawo kutambira hurongwa uhwu.
Kuramwa mabasa kuri kuita vanachiremba zvave kukonzera varwere kunotsvaga rubatsiro rwekurapwa kuZambia.
Vamwe varwere vave kuenda kunorapwa pachipatara cheMtendere icho chiri muZambia pedyo nemuganhu weZimbabwe neZambia weChirundu.
Kunyange hazvo vamwe vagari vekuKariba neChirundu vachigaroenda kunorapwa pachipatara chikuru chemishoni ichi, rwendo rwuno zvinonzi vanhu vawanda vari kunorapwa nekuda kwekuramwa mabasa kuri kuitwa nanachiremba pamwe nanamukoti muzvipatara zvose munyika.
Mumwe wevamwe akarwara akanorapwa kuMtendere kuZambia ndiVaErasmus Dzinotyiwei avo vanoti hakushaike mishonga uye hakudhure.
Mumwe mugari wekuKaroi Amai Faustina Gava avo vakasunungukira kuZambia vanoti vanhu vakawanda vave kuenda kuZambia kunorapwa sezvo vachirapwa zvakanaka.
Izvi zvinotsinhirwa nemukuru wepachipatara cheMtendere Sister Sangita avo vanoti zvizvarwa zvekuZimbabwe zviri kurapwa pachipatara ichi.
Sister Sangita vanoti varwere vari kubva kunzvimbo dziri kure seHarare, uye vanoti huwandu hwevanhu vari kurapwa vachibva kuZimbabwe hwakangofanana nevarwere vemuZambia vavanorapa. Vanotiwo zvizvarwa zvemuZimbabwe zviri kuwanikwa mumawadhi ose.
Mukuru webato rinopikisa reAlliance for the People's Agenda, APA, Dr Nkosana Moyo vanoti kuparara kwenyaya dzezvehupfumi ndiko kwadzosera nyaya yezvehutano munyika.
Nyanzvi munyaya dzezvehutano Dr. Emmanuel Sadza vanoti hazvishamise kuti zvizvarwa zvemunyika zviri kutsvaka kurapwa kuZambia sezvo vakuru-vakuru munyika vachirapwawo kunze kwenyika.
Mutungamiri wenyika VaEmmerson Mnangagwa vakambonorapwa kuSouth Africa apo vakamborwara vachinzi vakanga vadyiswa muchetura nevanhu vasina kuzivikanwa.
Vaimbove mukuru webato guru rinopikisa reMDC-T, mushakabvu VaMorgan Tsvangirai vakafira muchipatara chekuSouth Africa vachirapwa.
Vaimbove mutungamiri wenyika VaRobert Mugabe avo vanopomerwa nevakawanda mhosva yekusagadzirisa nyaya dzehutano munyika vanogaroenda kuSingapore kunorapwa.
Muimbi aive nemukurumbira, Dickson “Chinx” Chingaira, uyo akashaya neChishanu svondo rapfuura, aradzikwa kumahombekombe kweHarare vakarwa muhondo yerusunguko vachigun’una nekusapihwa ruremekedzo rwegamba renyika kwakaitwa mushakabvu.
Chinx aradzikwa kumarinda eGlen Forest uko kwanga kuine vanhu vakawanda vauya kuzowonekana nemufi vachiimba dzimbo dzezvematongerwo enyika.
Vachitaura pamarinda apa, gurukota rinoona nezvionoitika mudunhu reHarare, Amai Miriam Chikukwa, avo vataura vakamirira mutungamiri wenyika, vati Chinx akashanda zvakakomba kukurudzira vanhu vatema, kubudikidza nekuimba nziyo dzeChimurenga, kuenda musango kuti vanorwa vachirwisana nehurumende yevachena yavanoti yaidzvanyirira vanhu vatema.
Ataura akamirira mhuri yemufi ari mwana wemushakabvu, VaDeeds Chingaira, vati semhuri varasikirwa zvikuru uye vatenda ruzhinji rweZimbabwe nekuremekedza Chinx.
Munyori musangano revakarwa muhondo yerusununguko, reZimbabwe National Liberation War Veterans Association, VaVictor Matemadanda, vati kunyange hazvo Chinx asina kupihwa ruremekedzo rwakafanira, mapfupa aChinx achamuka.
VaMatemadanda, avo vatsanangura mushakabvu segamba guru kudarika mamwe magamba akavigwa pamarinda anovigwa magamba enyika paHeroes Acre, vati mitemo inoda kuvandudzwa kuitira kuti vanosarudza vanhu kuti vave magamba enyika vave vanhu vanenge vachiziva zvinotarisirwa.
VaMatemadanda vati kunyimwa kwakaitwa ruremekedzo rwekuva gamba renyika kunoratidza kupatsanuka kwakaita hutungamiri hwenyika neveruzhinji.
Pakuvigwa kwaChinx panga paine makurukota ehurumende akati kuti pamwe nevaimbi vakawanda vanga vachisanganisira Oliver Mtukudzi.
Chinx uyo aizivikanwa nekuimba nziyo dzeChimurenga uye achitsigira bato reZanu PF anga aita svondo asina kuvigwa vari muZanu PF vachikweshana nenyaya yokuti oitwa gamba renyika here kana kuti kwete.
Chinx, uyo akashaya neChishanu svondo rapfuura mushure mekurwara nechirwere chegomarara, asiya madzimai maviri nevana gumi nevana.
Hurumende inonzi yapa vana chiremba navana mukoti madhora maviri pamunhu yekushandisa neChishanu kuti vaende kumabasa.
Izvi zvinotevera danho rakatorwa navanachiremba navanamukoti rekuti havasi kuzoenda kumabasa sezvo hurumende yakundikana kuvabhadhara mwedzi uno.
Hurumende inoti ichabhdhara vashandi vayo vasati vabhadharwa musi wa 5 Ndira.
Mukuru wesangano reHealth Service Board, Dr Lovemore Mbengeranwa, vaudza Studio 7 kuti vari pazororo uye vati titaure negurukota rezvemari, VaPatrick Chinamasa, nezvenyaya iyi.
VaChinamasa pamwe negurukota rezvehutano, Dr David Parirenyatwa, vange vasiri kudaira nharembozha dzavo.
Mutungamiri weZimbabwe Hospital Doctors Association, Dr Fortune Nyamande, vanoti havasi kudzokera shura pahurongwa hwavo hwekuramwa mabasa.
Zvichakadaro, neChitatu mamwe masangano anomirira vashandi vehurumemde ari pasi peApex Council akaita musangano nagavhuna webhanga guru renyika, VaJohn Mangudya.
Musangano uyu wakazeyawo nyaya yemari dzemihoro nemabhonasi.
VaMangudya vaudza Studio 7 kuti musangano uyu waive wekuti vanzwe pfungwa dzevashandi kuitira kuvazivisa muzvirongwa zvavo zvakafanana nemashandisirwo emari.
Munyori mukuru weProgressive Teachers Union of Zimbabwe, VaRaymond Majongwe, vanoti ichokwadi kuti vakapinda mumusangano uyu asi hapana chakabuda chine musoro.
Zvichakadaro, vakafanobata chigaro chegurukota rezvevashandi, Doctor Lazerus Dokora, vaudza Studio 7 kuti havana tsamba yavawana kubva kuvashandi vehurumende avo vanoti makurukota ehurumende ari kuramba kusangana navo.
Bato rinopikisa reMDC rakundikana kuratidzira nhasi mushure mekunge dare ramejastiriti ratenderana nemapurisa kumisa kuratidzira uku.
Mapurisa nezuro akazivisa kuti ainge amisa kuratudzira uku pasi pemutemo wePublic Order and Security Act.
Kunyangwe hazvo bato reMDC range rapikisa mutongo uyu mangwanani, mutongi wedare ramejastiriti VaTinashe Tashaya vazopa mutongo wavo manheru ano vachitenderena nemapurisa kuti kuratidzira uku kusaitwe pachityirwa kuti panogona kuzoita mhirizhonga.
Murongi wemabasa mubato reMDC VaAmos Chibaya vaudza Studio 7 kuti vanoshushikana zvikuru nekwavati kumbunyikidzwa kwekodzero dzevanhu.
Asi vati ivo sebato rinotevedzera mutemo vacharamba vachienda kumatare panenge pakakodzera
Asi nhengo yeZanu-PF uye vaimbova nhengo yedare reparamende vaimbomirira Pelandaba Mpopoma VaJoseph Tshuma vaudza Studio 7 kuti danho ratorwa remapurisa rakanaka chose.
Kunyagwe hazvo zvitoro nemabhanga zvange zvakavhurwa, vanhu vange vari vashoma zvikuru mudhorobha.
Pamisika nema flea market ari muzvimbo dzakasiyana siyana panosigara paine mhomho yevanhu pange pasinawo vanhu.
Mapurisa aswera achitenderera mudhorobha uye ange akachengetedzawo nzvimbo dzakadai sepadare ramejastiriti.
Vanhu vataura neStudio 7 vapa maonero akasiyana siyana pamusoro penyaya yekutatidzira.
Mumwe mugari asina kuda kudomwa nezita ati kurambidza vanhu kuratidzira uye kuzara kwange kwakaita mapurisa muguta ndezvimwe zvezvinhu zvinogona kukonzera mhirizhonga.
Mumwewo mugari uyo angozvidoma nezita rekuti James ati maonero ake ndeekuti kuratidzira hakuna zvakunobatsira.
Vanhu vakawanda muBulawayo havasi kufara nemamiriro akaita zvinhu munyaya dzezvehupfumi.
Zvichakadaro, sachigaro weMDC Muzvare Thabitha Khumalo nedzimwe nhengo dzebato iri nhanhatu vabhadhariswa mari yechibatiso yemadhora mazana maviri pamunhu mumwe chete.
Vanomwe ava vakasungwa nemusi weMugovera vachipomerwa mhosva yekushambadza mashoko anogona kukonzera mhirizhonga.
Masangano anorwira kodzero dzevanhu anoti ari kushushikana nekusachengetedzeka kwevanhu zvichitevera kupambwa kunonzi kwakaitwa vanhu vatanhatu pamberi pekuratidzira kuri kuda kuitwa neMDC nemusi weChishanu.
Vachitaura nevatori venhau muHarare, sachigaro wemubatanidzwa wemasangano anorwira kodzero dzevanhu weZimbabwe Human Rights NGO Forum, Muzvare Jestina Mukoko, vati havasi kufara nekutyorwa kuri kuitwa kodzero dzeavanhu nevanofungidzirwa kuti vari muhurumende avo vavati vakapamba vanhu vatanhatu kusvika pari zvino pamberi pekuratidzira kuri kuda kuitwa neMDC neChishanu.
Muzvare Mukoko vati mapurisa nemauto vanofanira kuchengetedza zvizvarwa zveZimbabwe pazvinenge zvichiratidzira.
Vati semasangano anoshanda asina kwaakarerekera vanoda kuti kodzero dzekuratidzira dziri mubumbiro remitemo dzichengetedzwe uye vanenge vachida kuratidzira, vaite izvi murunyararo.
Muzvare Mukoko vakurudzira kuti masangano ekunze akaita seSadc, African Union, pamwe neUnited Nations kuti aise maziso awo muZimbabwe.
Muzinda weAmerica muZimbabwe waburitsawo mashoko ekutsoropodza kupambwa kunonzi kuri kuitwa varwiri vekodzero dzevanhu pamwe nenhengo dzeMDC pamberi pekuratidzira.
America yakurudzira hurumende kuti iferefete zvakakwana kupambwa kunonzi kuri kuitwa vanhu uku.
Mutauriri wemapurisa, Assistant Commissioner Paul Nyathi, vaburitsa mashoko ekuti vari kuferefeta nyaya yekupambwa kwevanhu iyi uye vanoti semapurisa vawanawo matombo nerhekeni pakati pedhorobha reHarare zvavanoti zviri kufungidzirwa kuti zvakaunzwa mudhorobha nenhengo dzeMDC kuti dzizokonzera mhirizhonga.
Vati mapurisa achabuda nehuwandu hwawo mangwana kuti achengetedze runyararo, veruzhinji pamwe nezvivakwa zvehurumende.
Nhasi mapurisa anga akapakatira zvombo aswera achitenderera pakati pedhorobha muHarare ane zvinoshandiswa pakudeedzera achikurudzira veruzhinji kuti vasapinde mumigwagwa vachiratidzira mangwana asi kuti vaite mabasa avo murunyararo.
Murongi wemisangano muMDC, VaAmos Chibaya, vakurudzira vatsigiri vavo kuti varatidzirewo murunyararo vachiti basa remapurisa nderekuchengetedza runyararo kwete kushungurudza vanenge vachiratidzira.
Nekune rumwe rutivi, munyori mukuru musangano rinomirira vashandi reZimbabwe Congress of Trade Unions, VaJaphet Moyo, vati nhengo dzesangano ravo dzinoda kupinda mumigwagwa dzichibatana neMDC pekuratidzira, dzakasununguka kuita izvi vachiti sangano ravo rine nhengo dzinobva kumapato akasiyana-siyana uye nhengo idzi dzine kodzero yekudyidzana nemapato adzinoda.
Mutungamiri wenyika, VaEmmerson Mnangagwa, vaburitsawo mashoko padandemutande ravo reTwitter neFacebook kuti havasati vavhara misuwo yekuti paitwe nhaurirano munyika vachiti kuratidzira nemhirizhonga hakuna zvakunobatsira. VaMnangagwa vanonzi vaudza chikwata chekomisheni inoona nezvekodzero vanhu muAU cheAfrican Commsion on Human and People’s Rights icho chiri kushanya munyika kuti hurumende haisi kuzorambidza MDC kuratidzira vachiti nhengo dzebato iri dzinofanira kuita izvi murunyararo.
MDC inoti icharatidzira mangwana ichiti haisi kufara nekusamira zvakanaka kwakaita hupfumi hwenyika.
Mutungamiri weMDC, VaNelson Chamisa, vanoti havaone VaMnangagwa semutungamiri wenyika akasarudzwa pachena kunyange hazvo komisheni inoona nezvesarudzo yeZimbabwe Electoral Commission yakazivisa kuti VaMnangagwa ndivo vakakunda musarudzo yemutungamiri wenyika gore rapera izvo zvakatsinhirwa nedare reConstitutional Court.
Vanhu vakawanda pasi rino vari kubatana mukucherechedza zuva revanhu vane chirwere chegomararara kana kuti World Tuberculosis Day.
Gore rega rega musi wa 24 Kurume ndipo panocherechedzwa zuva iri. Pazuva roga roga, vanhu zviuru zvina vanofa nechirwere cheTB ichi kunyangwe chichikwanisa kurapika kana chikakurumidza kubatwa.
Zuva iri rinoshandiswa mukudzidzisa vanhu nezvechirwere chiri kuuraya vanhu vakawanda pasi rino ichi.
Dr Farai Ethel Chipendo chizvarwa cheZimbabwe chinoshandira kuAlegria vanoti zvakakosha kuti vanhu vanzwisise nezvechirwere ichi.
“Vanhu vashoma vanonzwisisa kuipa kwakaita chirwere ichi nekuti vanongofunga kuti chinorapika. Asi chikayera chakomba mumuviri kuchirapa kunonetsa.”
Munhu anokwanisa kubata TB kubva mumweya wekufema. Kazhinji chirwere ichi chinobata kunyanya varombo vari mumaguta vanogara munzvimbo dzakamanikidzana.
Mamwe madzimai anorarama neHIV/AIDS anoti ari kunetsekana zvikuru nekushaya chikafu zvichitevera kuputswa kwakaitwa misika yavaitengesera miriwo munzvimbo dzakasiyana siyana muguta reHarare.
Nyanzvi muanyaya dzezvehutano dzinoti kufungisisa uku kunogona kuzovhiringidza pfungwa pamwe nehutano hwavo.
Mumwe mudzimai anogara kuGlen Norah uye achidzidzisa muMbare, Amai Mary Chimashu, vanoti vakadzi vakawanda, zvikuru vemumusha weMbare, vari kuremerwa nehupenyu izvo zvava kupa kuti vagare vakasuwa nekushushikana kuti vachararamisa seyi mhuri dzavo sezvo misika yaivawanisa mari, yakaputswa.
Amai Chimashu vanoti vakadzi vari kunyanya kushushikana nenyaya yekupazwa kwemisika iyi ichembere dzisina mabasa, uye dzichichengeta vazukuru vadzo nherera.
Chembere idzi dzinorwarawo nematenda eshuga nehigh blood pressure zvinova zvirwere zvinodheererwa nechirwere cheCovid 19 kana munhu achibata.
Amai Chimashu vanoti sekutaura kwenyanzvi munyaya dzehutano, vakweguri vagara vaine zvirwere nechekare, ndivo vanodheererwa zvikuru nechirwere cheCovid-19.
Amai Chimashu vanoti vakadzi vanorarama nehutachiwana hweHIV ava havana zvokupfeka zvinovadzivirira kutapurirwa Covid 19 nokuti zvinodhura kuzvitenga.
Amai Chimashu vanoti sezvo nyika yakavharwa nekuda kwechirwere cheCovid 19, madzimai aya haana kwekuungana achiudzana zvinoanetsa izvo zviri kupawo kuti pfungwa dzawo dzisagadzikane.
Mumwe mukadzi anorarama neHIV, Amai Joana Kasirori, vanotiwo vari kushushikanawo nekutyira kubatwa nechirwere cheCovid-19 sezvo vane zvimwe zvirwere zvakaita seshuga, high blood pressure nechirwere cherurinda.
Nyanzvi yezvehutano hwepfungwa musangno reZimbabwe National Association for Mental Health, Dr Ignatius Murambidzi, vanoti kushungurudzikana mupfungwa hakuna kunaka sezvo kuchikonzera chirwere chepfungwa, kana kuti Depression.
Dr Murambidzi vanoti huwandu hwevanhu vari kurwara nepfungwa hwakakwira kubva pakatanga kuvharwa kwemaindasitiri nemisika. Asi vanoti chirwere ichi chinorapika kana chikakurumidzirwa.
Mutevedzeri wemukuru anoona nezvehutano hwepfunga munyika, Dr Sacrifice Chirisa, vanoti hurumende ine hurongwa hwekupinda muvanhu ichavadzidzisa nyaya dzehutano, asi chirongwa ichi chakambomisa nemitemo inobata Covid-19.
Gurukota remagariro evanhu akanaka, Muzvinafundo Paul Mavhima, vanoti hakuna munhu anofanira kushaya chikafu nokuti hurumende ine chirongwa chekubatsira vanoshaya.
VaMavhima vanoti kune vanhu vanodarika mazana maviri ezviuru, vakatonyoresa kuti vawane rubatsiro zvokuti vamwe vakatotanga kutambira mari munharembozha dzavo kubva mwedzi wapfuura.
Asi vanhu vakaita saAmai Kasirori nevamwe vakawanda munyika vanoti havasati vawana rubatsiro rwuri kutaurwa nehurumende, izvo zvicharamba zvichikonzera kuti vanhu vakawanda varambe vachivhiringwa nezvirwere zvepfungwa, sezvo vanenge vasina pekutangira.
Dare reSenate riri kuenderera mberi richinzwa mhosva dziri kupomerwa mutungamiri wenyika yeAmerica, VaDonald Trump, dzekushandisa masimba avo zviri kunze kwemutemo uye kuda kuvhiringidza dare reCongress kuferefeta nyaya iyi.
Vari kupomerwa mhosva yekuda kushandisa mari yainge yanzi nedare reHouse of Representatives iende kuUkraine kunotenga zvombo kuti vamanikidze nyika iyi kuti itange yaongorora huori hunonzi hwakaitwa naHunter Biden, mwanakomana wevaive mutevedzeri wemutungamiri wenyika yeAmerica, VaJoe Biden.
VaBiden vari kutarisirwa kukwikwidzana naVaTrump musarudzo yemutungamiri wenyika gore rino, ndokana vakunda musarudzo yekutsvaga achamirira bato reDemocratic Party musarudzo yemutungamiri wenyika..
VaTrump vari kupomerwa imwe mhosva yekuda kukanganisa dare reHouse of Representatives mukuongorora nyaya dzavari kupomerwa nekurambidza vanhu kuti vasape huchapupu uye kuviga magwaro akakosha panyaya iyi.
Kubva neChipiri kusvika mangwanani emusi weChitatu, maDemocrats akapedza maawa gumi nematatu achiyedza kuti vedare reSenate ridaidze zvapupu uye kukumbira magwaro avanoti anobatsira mukuburitsa pachena kuti VaTrump vakatyora mutemo.
Asi vebato reRepublican Party vakaramba kutambira izvi uye zvido zvavo ndizvo zvakatambirwa sezvo vaine nhengo makumi mashanu nenhatu uku maDemocrats vaine nhengo makumi mana nenomwe chete.
Kutanga Chitatu kusvika musi weChishanu, vari kuchuchisa nyaya iyi vakamirira maDemocrats vachange vachipa zvikonzero zvavo zvekuti sei VaTrump vachifanira kusiya basa nemhosva dzavari kuvapomera dzekutyora bumbiro remitemo yenyika.
Magweta aVaTrump ari kutarisirwa kutanga kupawo divi ravo kutanga nemusi weMugovera.
Mutevedzeri wasachigaro weMDC muAmerica, VaZvidzai Ruzvidzo, vanoti semaonero avo zvakakosha kuti dare reSenate ripihwe humbowo nezvapupu kuti ritonge nyaya zvakanaka.
VaTrump vari kutarisirwa kudzoka munyika vachibva kumusangano weWorld Economic Forum kuDavos uye vanoti padandemutande ravo reTwitter maDemocrats ari kuda kuvazodza mafuta enguruve yavasina kudya.
Munhoroondo yeAmerica, vatungamiri vaviri chete ndivo vakapomerwa mhosva yekutyora mutemo vakaendeswa kudare reSenate sezviri kuitwa VaTrump. Vaviri ava ndi VaAndrew Johnson muna 1868 uye VaBill Clinton muna 1998.
VaJohnson naVaClinton vakazochenurwa nedare reSenate asi mapato avo akaenda kunokundwa musarudzo yemutungamiri wenyika yakatevera mushure menyaya dzavaipomerwa.
VaRichard Nixon vakambopomerwa mhosva iyi muna 1974 vakabva vasiya basa nyaya iyi isati yaenda kunotongwa.
Mutungamiriri wenyika, VaEmmerson Mnangagwa, neChitatu vakasaina bhiri rekuvandudza kwemabasa ekutapwa kwenhau nekuburitswa kwemashoko, reFreedom of Information Bill kuti uve mutemo.
Mutemo weFreedom of Information Act uyu ndemimwe yemitemo iri kudzikwa nehurumende kushandura mutemo weAccess to Information and Protection of Privacy Act kana kuti AIPPA, uyo unonzi nevamwe vaimbunyikidza maburitsirwo emashoko nenhau, uye mashandiro evatori venhau.
Mumashoko kuvatori venhau, gurukota rezvekuburitswa kwemashoko Amai Monica Mutsvangwa vakati mutemo uyu munongedzo mukuru wekuti nyika yakazvipira kuvandudza mitemo yekutorwa kwenhau munyika. Vakati mutemo weAIPPA wainge waunza kunyunyuta kwakanyanya munyika.
Dzimwe nyanzvi mune zvekufambiswa kwemashoko dzinoti kunyange hazvo mutemo mutsva uyu wakati siyaneyi nemutemo waivepo weAIPPA, une zvakawanda zvinofanirwa kuvandudzwa kuti ufambirane neshanduko iri kutarisirwa mukufambiswa kwemashoko pari zvino.
Mukuru wesangano reMedia Institute of Southern Africa-Zimbabwe, kana kuti MISA-Zimbabwe, VaTabani Moyo, vanoti kunyange hazvo hurumende yaita danho rekutanga rekugadzirisa mafambisirwo emashoko, muteo mutsva uyu waifanirwa kukwenenzverwa kuti ubvise chimiro cheAIPPA zvachose.
Sangano rinorwira kodzero dzevana, reZimbabwe National Council for the Welfare of Children, rinoti harisikufara nemabatirwo ari kuitwa vana vakasungwa panguva yekuratidzira masvondo maviri apfuura.
Mukuru wesangano iri, Reverend Taylor Nyanhete, vaudza Studio7 kuti vana makumi matatu nevatanhatu, vari pasi pemakore gumi nemanomwe, vari muhusungwa munzvimbo dzakasiyana siyana munyika, kusanganisira muHarare, Gweru, Epworth, Chitungwiza neBulawayo.
Mufundisi Nyanhete vati vana ava havafanirwi kubatwa sevanhu vakuru zvinove izvo zvinorehwa nemutemo yakabvumiranwa mumagwaro eUnited Nations akasinwawo neZimbabwe.
"Vana vakasungwa vanotanga pamakore manomwe kusvika pamakore gumi nemanomwe uye vana ava vakasungwa munzvimbo dzakasiyana siyana," Mufundisi Nyanhete vaudza Studio 7.
"Kusungwa kwavo nemabatirwo avarikuitwa ndizvo zvatisingafare nazvo."
Mufundisi Nyanhete vanoti Zimbabwe inofanirwa kutevedzera mitemo inochengetedza kodzero dzevana kana vari muhusungwa, vachiti parizvino ndizvo zvavari kusawirirana nehurumende.
Sangano remagweta anorwira kodzero dzevanhu, reZimbabwe Lawyers for Human Rights, rinoti vana vadiki vakawanda vakasungwa mumhirizhonga yakaitika munyika mwedzi wapfuura, uye vana ava vari kutongwa sevanhu vabva zera.
Sangano iri rinotiwo vanhu vanodarika chiuru vakasungwa uye vazhinji vavo vari kutadza kuwana magweta anovamirira sezvo hurumende, kuburikidza nemapurisa, isiri kujekesa kwkachengerwa vasungwa ava.
Hurumende inonzi iri kuda kuvandudza mutemo wakanangana nekudomwa kwevanhu vanozokwikwidza musarudzo yemutungamiri wenyika kuburikidza nekukwidza huwandu hwevanhu vanofanirwa kumudoma.
Bepanhau reThe Sunday Mail rinoti gurukota rezvemutemo, VaZiyambi Ziyambi vakati kana mutemo uyu wakavandudzwa uchabatsira kubvisa vanhu vari kukwikwidza musarudzo yemutungamiri wenyika vachiita zvavo zvedambe asi vasina anovatsigira.
Mutemo uyu unonzi unoda kuti vanozopinda musarudzo yemutungamiri wenyika vatange vadomwa nevanhu vanosvika chiuru kubva mumatunhu gumi emunyika, uye kuti mari dzavanobhadhara kuti vakwikwidze dzikwidzwe kubva pachiuru chemadhora.
Asi mutungamiri werimwe remapato anopikisa, reDemocratic Party, Doctor Urayayi Zembe, vanoti hurongwa hwakadai hahufanirwe kunge huchibva kuhurumende, asi kuti hubve kuvanhu sezvo vari ivo vanosarudza mutungamiri wenyika.
Doctor Zembe vanotiwo ikodzero yemwana weZimbabwe wese yekuti akwikwidze musarudzo ipi zvayo yaanoda, sezvo achipiwa masimba aya nebumbiro remitemo.
Vanotiwo sebato rinopikisa, vacharamba vachipikisa mitemo inombunyikidza kana kudzvinyirira vanhu.
Musarudzo yegore rapera, vanhu makumi maviri nevatatu vakakwikwidza musarudzo yemutungamiri wenyika, kakave kekutanga munhoroondo yesarudzo dzemunyika kuti vanhu vakawanda kudaro vanokwikwidza musarudzo imwechete.
Nyaya yekuumba mubatanidzwa wemapato anopikisa pakati peMDC-T inotungamirwa naVaMorgan Tsvangirai neNational People’s Party inotungamirwa naAmai Joice Mujuru uye mdc inotungamirwa navawelshman ncube inenge yave kunetsa.
Vane ruzivo nezvenhaurirano idzi vaudza Studio 7 kuti mukana wekuumba mubatanidzwa uri pakati pezvikamu gumi kubva muzana chete nenyaya yekusawirirana pahutungamiri uye kufungidzirana.
Mumwe musangano mukuru waifanira kuitwa musi wa25 kusvika 27 Chivabvu hauna kuzoitwa nenyaya yekusave nemuonera pamwe. Svondo rinouya dzimwe nhengo dzemapato aya dzange dzichitarisirwawo kuenda kuGambia neKenya kunodzidza nezvekuumba mubatanidzwa asi zvinonzi zvambosendekwa parutivi.
Mumapato macho munonziwo mune kusawirirana kwakanyanya pakati pevari kuda mubatanidzwa nevasiri kuufarira. Mapato ose aya anonzi ave kufambira mberi nekuita mazvake mazvake sezvo nguva yekuumba mubatanidzwa sarudzo dzisati dzaitwa yave shoma.
Panezvikwata zviviri zviri kubatsira munhaurirano chimwe chevematongerwo enyika chimwe chezvipangamazano.
Nyanzvi munyaya dzezve matongerwo enyika VaJoy Mabenge vanoti havasi kushamisika nekunetsa kuri kuita nhaurirano sezvo nyaya yekuda zvigaro ichigona kukanganisa kuita mubatanidzwa.
Nyika inenge yoziva neMugovera kuti ndiyani mutungamiri mutsva weZifa achatora chinzvimbo chakasiiwa naVaCuthbert Dube, avo vakamiswa basa iri muna Gunyana vachipomerwa huori nekutadza kufambisa nhabvu zvakanaka muZimbabwe.
Yanga iri mwedzi mitatu yakaoma yakutsvaga rutsigiro yanga ichiitwa naVaLesley Gwindi, VaTrevor Carelse-Juul, VaJames Takavada pamwe naVaPhillip Chiyangwa.
Asi neMugovera mumwe wavo achange achinyemwerera mushure mekunge asarudzwa semutungamiri wenhabvu muZimbabwe.
Varume vana ava vanga vachivimbisa zvakawanda asi zvave kune veZifa Council kuti vasarudze wavanofunga kuti ndiye akavapa hurongwa hunogutsa.
Veruzhinji vane pfungwa dzakasiyana siyana kuti wavanoda kuti atungamire Zifa ndiyani.
Vaimbove muridzi wepembe, VaSam Hamandawana, vanoti ivo veZifa Council vasaite chadzimira vachiti ivo panguva ino pari kudiwa munhu akambopinda munhandare kukava chikumba chacho, uye anoziva mafambisirwo enyaya dzenhabvu.
Pane vari kukwikwidza pane vanamuzvinabhizimisi vaviri, , VaChiyangwa naVaCarelse Juul, vaimbova mutungamiri wezvikwata VaGwindi nevakambotamba nhabvu yepamusoro soro munyika nekumboita Soccer Star of the Year, VaTakavada.
Nhengo yemaWarriors Fan Club, VaStanford Makwiro, vanoti pachinzvimbo ichi hapasi kudiwa munhu ane mari kana anoti anoisa mari musangano, sezvo vakawanda vakaita saVaDube vakapinda vachishandisa mari, asi vakakundikana kusimudzira nhabvu.
Muongorori wenhabvu, VaAndrew Rwodzi, vanoti pasvikwa ikozvino pakaoma zvikuru vachiti semaonero avo varume ava vari kupinda musarudzo iyi pasina ari kutungamiri.
Kunyange hazvo vatsigiri venhabvu vaine vavari kutarisa kuti ndivo vanofanira kusarudzwa, havana mavhoti musarudzo iyi, sezvo basa iri riri mumaoko emakanzura eZifa ayo anosvika makumi mashanu nemasere.
Aimbove murairidzi wemaWarriors, Misheck Chidzambwa, anoti veZifa Council ava vanofanira kumbokanda pasi zvechioko muhomwe vasarudze munhu anoziva zvenhabvu.
Kunze kwesarudzo yemutungamiri weZifa kuchasarudzwa zvekare mutevedzeri wake, chigaro icho chiri kukwikwidzava VaOmerga Sibanda naVaLincoln Mutasa.
Vamwe vanhu gumi vanosanganisira vaimbove muridzi wepembe akaita mukurumbira, VaWilfred Mukuna naEdzai Kasinauyo, uyo akambotambira maWarriors, vari kukwidza zvigaro zvina zvekuve muZifa board.
Hurumende yaisa chikumbiro mudare chekuti gweta remutori wenhau, Hopewell Chin’ono, Amai Beatrice Mtetwa, vamiswe kumirira Chin’ono mudare ichivapomera mhosva yekunyora zviri kuitika mudare padandemutande reFacebook.
Chikumbiro chaitwa nedare ichi chatadzisa kuti chikumbiro chaChin’ono chekuti atongwe achibva kumba chinzwikwe.
Muchuchisi panyaya iyi iri kupomerwa Chin’ono, VaWhisper Mabhaudhi, vatadzisa kuti chikumbiro chaChin’ono chekuti atongwe achibva kumba chienderere mberi nekunzwikwa mudare nhasi mushure mekuisa chikumbiro chekuti Amai Mtetwa vamiswe kuve gweta panyaya yaChin’ono.
Vachisvitsa chikumbiro ichi kudare, VaMabhaudhi vaudza dare kuti Amai Mtetwa vakanyora papeji repadandemutande reFacebook rakanzi “Beatrice Mtetwa and the rule of law” mashoko ane chekuita nezviri kuitika mudare panyaya yaChin’ono iyo nyaya isati yapera zvavati zvinokanganisa kufambiswa kwenyaya mumatare.
Asi Amai Mtetwa varamba mashoko aya vachiti peji iri havasivo vanorinyora vachiti ipeji rakagadzirwa nemutori wenhau weBoston Videos wekuAmerica, Lorrie Cornway, uyo akaita firimu pamusoro pebasa ravo.
Izvi zvatsinhirwa naChin’ono paatora chituru chehufakazi achiti ndiye mumwe akabatsira mukuitwa kwefirimu iri uye Amai Mtetwa havangapihwe mhosva isinei navo.
Chin’ono aenderera mberi achiti hurumende haina kuita tsvagiridzo yakakwana kuti peji iri nderani achiti hurumende yaifanira kunge yakaita tsvagiridzo yakakwana isati yaunza nyaya iyi kudare.
Chin’ono audza dare kuti chikumbiro chaitwa nehurumende ichi chikumbiro chisina musoro uye chikumbiro chaitirwa kuti nyaya yake inonoke kufamba mudare achiti zvaitwa nehurumende izvi zvinoratidza kuti haasi kuwaniswa mukana wekuti nyaya inzwikwe mune zvakanaka, kana kuti fair hearing.
Amai Mtetwa vaudzawo dare kuti mapurisa anga akapakatira zvombo aswera ari pamahofisi avo vachiti zvave pachena kuti hurumende iri kuedza nepainogona napo kuvhiringidza kufamba kwenyaya yaChin’ono.
Izvi zvinoteverawo hufakazi hwapihwa mudare nerimwe gweta raChin’ono, VaGift Mtisi, avo vati VaMabhaudhi vambovabvunza nyaya iyi isati yapinda mudare kuti vanozokwanisa here kumirira Chin’ono kana Amai Mtetwa vasipo.
VaMtisi vati mashoko aVaMabahaudhi aya anoratidza kuti hurumende pane zvayakaronga kuti ivhiringidze Amai Mtetwa kuita basa ravo panyaya yaChin’ono.
Zvaitika mudare zvatsinhirwa nerimwe gweta raChin’ono, Muzvare Roselyn Hanzi, vanove zvakare mukuru wesangano remagweta anorwira kodzero dzevanhu, reZimbabwe Lawyers for Human Rights.
Chin’ono audzawo dare kuti chikumbiro chehurumende ichi chinotyora kodzero dzake dziri mubumbiro remitemo dzekumiririrwa negweta raanenge azvisarudzira izvo zvatsinhirwa naMuzvare Hanzi.
Mutongi wedare, VaNgoni Nduna, vati nyaya iyi ichaenderera mberi mangwana apo Chin’ono akatarisirwa kuenderera mberi achipa hufakazi panyaya iri kupomerwa Amai Mtetwa iyi.
Chin'ono Ndiyani Chaizvo?
Chin’ono akaita zvidzidzo zvake zvekutora nhau paHarare Polytechnic akanonodza ruzivo rwebasa iri kukambani yaidhinda Horizon Magazine, pamwe nebepanhau reSunday Mail apo akange achiri kupeta zvidzidzo zvake achinyora zvemimhanzi.
Mushure mekupedza zvidzidzo zvake, Chin'ono akazowana rubatsiro rwekubhadharirwa mari yedzidzo yepamusoro soro pasi pechirongwa cheChevening Scholarship kwaakanowana Masters Degree rezvekutorwa kwenhau paCity University ku London.
Chin’ono, uyo akazopinda mune zvemafirimu enhau, kana kuti ma documentary, akazocherechedzwa nemubairo weCNN Africa Journalist mushure mekuburitsa documentary rezvechirwere cheHIV/AIDS rakakunda mamwe ma documentary ose muAfrica mumakwikwi aikokerwa neCNN.
Muna 2010 Chin’ono akanga ari paHavard University kwegore rose pasi pechirongwa che 2010 Nieman Fellow.
Chin’ono, uyo akasunga musi 20 Chikunguru, ari kupomerwa mhosva yekunzi akakurudzira veruzhinji kuti varatidzire munyika zvine mhirozhonga mukati padandemutande rake reTwitter.
Mune imwewo nyaya iri mumatare, mumiriri weHarare West muparamende, Muzvare Joanna Mamombe; nevamwe vavo vaviri vanoti Muzvare Cecelia Chimbiri naMuzvare Netsai Marova, vambenge vapihwa magwaro ekuti vasungwe mushure mekunge vatadza kumira mudare pashevedzerwa mazita avo katatu vasipo.
Gweta ravo, VaJeremiah Bamu, vazokanzurisa magwaro aya ndokuudza Studio7 kuti hurumende yanga yasanganisa mapepa pamhosva dziri kupomerwa vatatu ava zvaita kuti ivhiiringidzike.
Vatatu ava vanzi nedare vadzoke kudare musi wa26 Nyamavhuvhu apo pakatarisirwa kuti nyaya yavo ienderere mberi mushure mekunge hurumende yagadzirisa mapepa ayo.
Vatatu ava vari kupomerwa mhosva yekuratidzira zvisiri pamutemo muna Chivabvu mumusha weWarren Park pamwe nekunzi vakanyepa kuti vakapambwa vakatochwa zvichitevera kuratidzira uku.
Sangano re European Union, EU, rakasendeka parutivi nemusi weMuvhuro zvirango zvakatemera vanhu vana muZimbabwe.
Vakasendekerwa parutivi zvirango kwegore rose vanoti mutevedzeri wemutungamiri wenyika, VaConstantino Chiwenga; gurukota rezvekurima, VaPerence Shiri, mukuru wemauto munyika, Va Phillip Valerio Sibanda, pamwe nemudzimai wevaimbove mutungamiri wenyika, muchakabvu Robert Mugabe, Amai Grace Mugabe.
Asi EU haina kunyevenutsa zvirango izvi kumutungamiri wenyika, VaEmmerson Mnangagwa, pamwe nekambani yemauto, ye Zimbabwe Defence Industries.
Kunyange hazvo tisina kukwanisa bata gurukota rezvekuburitswa kwemashoko, Amai Monica Mutsvangwa, kuti tinzwe pamire hurumende padanho rakatorwa neEU iri, hurumende yakaburitsa mashoko ichi kunyange hazvo iri kufara nekunyevenutswa kwaitwa neEU panyaya yezvirango, Zimbabwe icharamba yakamira neshoko rayo rekuti zvirango izvi hazvina nematuro ose.
Mumashoko avo avaisa pa Twitter yebazi rezvekudyidzana nedzimwe nyika, gurukota rebazi iri, Retired Lt. General Sibusiso Moyo, vati hurumende inoti zvirango zvose zvakatemerwa Zimbabwe hazvitambirike, uye nguva yazvo yakapera kare.
Vatiwo zvirango izvi zviri kuvhiringa hurongwa hwehurumende hwekuvandudza zvinhu munyika.
Nyanzvi munyaya dzekodzero dzevanhu uye vari mukuru wesangano rinorwira kodzero dzevanhu reHuman Rights Watch kuchamhembe kweAfrica, VaDewa Mavhinga, vanoti danho ratorwa neEU rinopa Zimbabwe mukana wekuti igadzirise nyaya yekutyorwa kwekodzero dzevanhu kuitira kuti ive nehukana hwakanaka nenyika dziri muEU.
VaMavhinga vanoti chitsvambe chave kuZimbabwe kuti ichiratidza kuti ine chido chekuremekedza kodzero dzevanhu, uye vose vanowanikwa vachityora kodzero dzevanhu, vasungwe nemitemo yenyika.
VaMavhinga vanotiwo zvakakosha kuti Zimbabwe ionekwe ichiita zvakakurudzirwa neMotlanthe Commission, iyo yakaferefeta kuurayiwa kwakaitwa vanhu nemasoja munhirizhonga yakaitika muna Nyamavhuvhu 2018.
Zimbabwe yasvitsa makore makumi mana erusununguko rwekuzvitonga vamwe vanhu vachirumbidza danho rakanga ratorwa nehurumende rekuti mhemberero dzegore rino dziitirwe muBulawayo, asi vamwe vachiti izvi hapana zvazvange zvichabatsira sezvo paine matambudziko akawanda mudunhu reMatabeleland asiri kugadziriswa nehurumende kubva nyika yawana kuzvitonga.
Mumashoko avo kuruzhinji rweZimbabwe abudiswa paZTV pakucherechedza zuva rekuwana kuzvitonga kwenyika, mutungamiri wenyika, VaEmmerson Mnangagwa, vati hurumende yaive yatora danho rekuitira mhemberero idzi muguta reBulawayo senzira yekuedza kusimudzira kubatana kwevanhu munyika.
Vatiwo danho iri range riri mucherechedzo wekuendesa masimba kumatunhu sezvo kuita izvi riri donzvo guru rehurumende yavo.  Aka ndiko kange kachave kekutanga munhoroondo yenyika kuti mhemberero idzi dziitirwe kunze kweguta reHarare.  Munyori musangano reBulawayo United Residents Association, Amai Louisa Mangisi, vaudza Studio7 kuti kuitirwa kwemhemberero idzi muBulawayo kwange kuchabatsira vamwe vemabhizimisi uye kutiwo VaMnangagwa vanzwisise mamwe matambudziko akatarisana neveruzhini muBulawayo.  Mutauriri wevechidiki mubato reMDC inotungamirwa naMuzvare Thokozani Khupe, VaAlfred Dzirutwe, vatiwo zvange zvakanaka kuti mhemberero idzi dziitirwe muBulawayo vachiti izvi zvaigona kubatsira kubvisa pfungwa dzevakawanda vemunzvimbo iyi dzekuti vanoonekwa sevasiri vanhu vemuZimbabwe.
Asi vati kuzvitonga hakurevi chinhu kana VaMnangagwa vasina kugadzirisa dambudziko guru reGukurahundi nezvimwe.  Imwe nhengo yeboka revechidiki reZanu PF uyo angozvidoma nezita rekuti Pelagia ati danho rekuti mhemberero dziitirwe muBulawayo rinoratidza kuti mutungamiri wenyika munhu ane mutsa uye ane maitiro matsva.
Ati anoziva chose kutsutsumwa kwevanhu pamusoro penyaya yeGukurahundi nemamwe matambudziko, asi akati vanhu vanofanirwa kupa mutungamiri wenyika nguva yekuti agadzirise izvi.
Nhengo yeCentral Committee yebato reZanu PF uye vakambove mumiririri weMpopoma mudare reparamende, VaJoseph Tshuma, vatsigirawo maonero aya vakati kune vamwe vanhu vanongoona zvakashata kunyange panenge paitwa zvakanaka vachitiwo vanhu vanofanirwa kusiya tsika yakadaro.  Asi mutauriri webato reZapu, VaIphithule Maphosa, vati hapana zvavanoona mudanho raive ratorwa iri kunze kwekwavati kuda kubata vanhu kumeso kwaVaMnangagwa nebato ravo reZAnu PF.  Mutauriri wedunhu reBulawayo muMDC inotungamirwa naVaNelson Chamisa, VaSwithern Chiroodza, vatiwo zvanga zvakanaka kuita mhemberero idzi muBulawayo asi vatisinhirawo kuti kuita mhemberero dzakadai pasina kugadzirisa matambudziko agara aripo muBulawayo nemumatunhu eMatabeleland hakuna zvakunobatsira.
Izvi zvatsinhirwa naAmai Barbara Tanyanyiwa vanove mutauriri weboka remadzimai rebato iri.  Mumashoko avatura, VaMnangagwa vatiwo vanokoshesa nhaurirano senzira yekuti nyika ibude mumatabudziko ayakatarisana nawo.
Munyori mukuru wesangano rinorwira kodzero dzevanhu reIbhetshu, Likazulu VaMbuso Fuzwayo, vati VaMnangagwa havafanirwi kungotaura chete asi kuti vanofanirwa kuratidza nezviito kuti vanorevesa pakuda kugadzirisa zvinhu munyika.  Mukuru weAffirmative Action Group mudunhu reBulawayo, uye vari muongorori wezvematongerwo enyika akazvimirira,VaReginald Shoko, vati nyaya yeGukurahundi haisi nyaya inofanirwa kuramba ichitaurwa nezvayo makore makumi matatu nematatu mushure mechibvumirano cheUnity Accord icho chakaitwa pakati peZanu PF neZAPU.
Vati panoda kuve nekuzvipira kwechokwadi kuti nyaya iyi igadziriswe zvachose.
Zimbabwe iri kucherechedza zuva rekuwana kuzvitonga kekutanga vanhu vachinzi vagare mudzimba dzavo senzira yekudzivirira chirwere cheCoronavirus, icho chabata vanhu makumi maviri nevana muZimbabwe, uye kuuraya vanhu vatatu munyika, uye pasi rose, chauraya vanhu vanodarika zviuru zana nemakumi mashanu nezvinomwe.
Huwandu hwevanhu vafa nechirwere cheCovid-19 munyika huri kuramba huchikwira mushure mekunge vamwe vanhu vaviri vashaya vari muzvipatara kuBulawayo.
Vanhu vafa nechirwere ichi kusvika parizvino vasvika zviuru makumi matanhatu nevapfumbabwe kana kuti 69.
Nemusi weMugovera kwakaita huwandu hunotyisa hwevanhu vakabatwa nechirwere ichi apo vanhu mazana mana nemakumi mapfumbamwe kana kuti 490 vakabatwa nechirwere ichi mushure mekunge vavhenekwa.
Pavanhu vose ava kunze kwevashanu chete, vamwe vose vakabatwa nechirwere ichi munyika. Nyanzvi munyaya dzezvehutano Dr Brighton Chireka vanoti zviri pachena kuti chirwere chadzika midzi munyika.
Vanhu vavhenekwa chirwere ichi munyika vadarika zviuru zana nemakumi matatu nevaviri kana kuti 132, 000. Vanhu vabatwa nechirwere ichi vasvika zviuru zvitatu nemazana matanhatu nemakumi mashanu nemapfumbamwe kana kuti 3,659.
Pavanhu vashaya, Harare ndiyo ine vakawandisa vanosvka makumi matatu nemumwe ichiteverwa neBulawayo ine makumi maviri. Pamatunhu ose emunyika, Masvingo chete ndiro dunhu risina kana munhu mumwe chete ashaya.
Tichiri panyaya iyi, kunyangwe hazvo zvinhu zvasvika pakaipisisa panyaya yerkupararira kwechirwere checoronavirus, kuramwa mabasa kwevashandi vemuzvipatara kusanganisira vakoti navanachiremba kwave mumwedzi weChipiri kuri kuenderera mberi.
Nemusi weChishanu mutungamiri wenyika VaEmmerson Mnangagwa vachitaura kumarinda eHeroes Acre pakuvigwa kwegamba renyika VaPerrance Shiri vakakumbira vanachiremba kuti vadzokere kumabasa sevanhu vane chido chenyika yavo pamoyo. Vakati hurumende iri kuteerera zvichemo zvavo asi hazvifanire kugadziriswa vanhu vachifa.
Asi mutauriri wesangano ravanachiremba vakuru reSenior Hospital Doctors Association Dr Aaron Musara vanoti hurumende haina kana kubvira yataura navo kubva zvavatangawo kuramwa mabasa nemusi weChina.
Mutungamiri weZimbabwe Nurses Association VaEnoch Dongo vanotiwo kuramwa mabasa kuri kuendera mberi nekuti zvichemo zvavo hazvisi kugadziriswa.
Hatina kukwanisa kubata vakafanobata chigaro chegurukota rezvehutano VaAmon Murwira sezvo vange vasiri kudaira nharembozha yavo asi ivo negurukota rezvemari VaMthuli Ncube vakambovimbisa kugadzirisa nyaya yekuramwa mabasa kwevashandi vemuzvipatara.
Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru mazana mapfumbamwe nemakumi mana nevana kana kuti 944, 000 vabatwa nechirwere cheCovid-19 muAfrica.
Vafa vadarika zviuru gumi nezvipfumbamwe zvine mazana mapfumbamawe nemakumi maviri kana kuti 19, 920. Vapora vadarika zviuru mazana matanhatu nezviviri kana kuti 602, 000.
Huwandu hwevanhu vabatwa nechirwere checoronavirus pasi rose hwadarika mamiriyoni gumi memanomwe ane zviuru mazana mashanu kana kuti 17, 5 million.
Vanhu vafa nechirwere ichi muAmerica vadarika zviuru zana ne makumi shanu nenomwe kana kuti 154, 000.
Pasi rose vanhu vafa nechirwere ichi vadarika zviuru mazana matanhatu nemakumi masere nemashanu kana kuti 685,000.  Vapora pasi rose vachidarika mamiriyoni gumi nezviuru mazana mashanu kana kuti 10,5 million.
Vagari vemumusha weEpworth, uko kune matombo akaturikana, Balancing Rocks, vanoti kusavandudzwa kwenzvimbo yavo kuri kupa kuti hutano hwavo huve parumana nzombe.
Vagari vemumusha weEpworth vanoti kusavandudzwa kwenzvimbo yavo kuri kupa kuti hutano hwavo huve parumana nzombe.
Vagari ava vnoti kunyange hazvo iri shuviro yemugari wega wega wemudhorobha kuwana imba, kana pekuvakira, kuwana pekugara kunofanirwa kufambidzana neutano hwakanaka.
Mumwe mugari wemu Epworth, Amai Theresa Kamoto, avo vanogara kuOverspill vanoti kunyange hazvo vachifadzwa nekuti ndivo muridzi wemba izvo zvavaishuwira kwemakore akawanda, vanoti voshushikana nekutadza kuvandudzwa kwenzvimbo iyi.
Amai Kamoto vanoti nekuda kwekuti vanhu vanongovaka pamadiro, zvimbuzi nemigodhi inocherwa mvura hazvina kurongeka.
Mumwe mugari zvekare, VaGejo Mucheriwa, vanoti nzvimbo dzavo dziri kuramba dzichingodimburwa dzichiita diki.
VaMucheriwa vanoti nzvimbo dzavakapiwa dzava diki zvikuru zvekuti hadzikwani kuvaka imba, kuisa chimbuzi pamwe nemugodhi wemvura vakati vava kutyira kuti mvura dzavanonwa dzinogona kuve dzichisangana nemvura dzinobva muzvimbuzi.
Mumwe mugari wenzvimbo iyi, Amai Emma Muronzi, vanoti nekuda kwekuti Local Board yeEpworth haitombofambi ichitarisa kuti zvimbuzi nemigodhi zviri kuvakwa nenzira kwayo here, vava kutyira zvirwere zvakadai seTyphoid neCholera zvinogona kutanga munzimbo dzisina mvura yemupombi.
Nhengo yeEpworth Residents Development Association, VaJames Foya, vanoti vanhu vari kupihwa nzvimbo dzekugara vakawandisa izvo zvoita kuti vanhu vagare vakamanikidzana.
Kunyange hazvo Studio7 yatadza kubata veEpworth Local Board, mukuru we Harare Residents Trust, VaPrecious Shumba, vanoti matambudziko ari kuEpworth anobudisa pachena kutadza kwehurumende kuisa hurongwa hwakazara hwemadhorobha.
Epworth musha uri makiromita gumi nemaviri kubva muHarare, uye uri pasi peEpworth Local Board, iro rakaumbwa muna 1986, uye richishanda riri pasi bebazi rezvematunhu.
Nzvimbo dzakawanda dzemumusha uyu hadzina mvura yemupombi, magetsi uye vanhbu vakawanda havana mabasa.
Mapurisa anodzivirira mhirizhonga aswera achitenderera muguta reBulawayo zvichitevera zhowe zhowe yakaitika panze pedare ramajasitireti nezuro manheru zvichitevera mutongo wakapihwa Ishe Felix Nhlanhlayamangwe Ndiweni.
Muguta reBulawayo maswera makazara mapurisa zvisingawanzoiitiki mazuva ose izvo zvasiya vanhu vakawanda vasina mufaro muguta iri.
Kushaya mufaro uku kuri kuitika muBulawayo zvichitevera kurohwa kwakaitwa vanhu vakakuvara zvakaipisisa muHarare nezuro, umo vanhu vanodarika zana vakakuvadzwa nezvombo zvaishandiswa nemapurisa ayo aidzinga vanhu vakanga vapinda muguta zvichitevera kurudziro yeMDC inotungamirwa naVaNelson Chamisa yekuti vanhu vapinde mumigwagwa vachiratidzira.
Asi kuratidzira uku kwakamiswa nemapurisa achishandisa chikamu chemutemo wePublic Order and Security Act, kana kuti POSA.
NeChishanu, muBulawayo makamboitikawo zhowe zhowe zvichitevera kutongerwa kugara mujeri kwemwedzi gumi nemisere kwakaitwa Ishe Ndiweni, mushure mekuwanikwa vaine mhosva yekupisa nekuputsa zvivakwa kuNtabazinduna.
Ishe Ndiweni vakatongwa pamwe nevamwe vanhu makumi maviri nevatatu, asi vanhu ava vakapiwa mutongo wekuti vaite community service yema awa mazana mashanu nemakumi maviri nemashanu.
Gweta raIshe Ndiweni, VaDumisanni Dube, raudza Studio7 kuti kupikisa kwavo mudare reHigh Court mutongo wakapiwa Ishe Ndiweni kuri kunonotswa nekuti havasati vawana magwaro avanoda emafambisirwo akaitwa nyaya iyi mudare.
Mutauriri weMDC mudunhu reBulawayo, VaSwithern Chiroodza, vanoti zvinoshamisa kuona Ishe vachisungwa nekukandwa mujeri.
Mumwe mugari wemuBulawayo, VaMoses Kumbweya, vanoti mutongo wakapihwa Ishe Ndiweni unoratidza kuti vematare vave kutonga vachitarisa kuti munhu abuda mumba maani.
Bato reMDC rine hurongwa hwekuratidzira muBulawayo nemusi weMuvhuro, muhurongwa hwebato iri huchaona kuratidzira kuchiitwawo svondo rinouya mumaguta anoti Gweru, Masvingo neMutare.
Pane chikwata chiri kukurudzirawo vagari vemuguta iri kuti varatidzirewo nemusi weMuvhuro senzira yekuratidza kusafara nemutongo wakapiwa Ishe Ndiweni.
Izvi zvinogona kuva zvapa kuti mapurisa ave akawanda muguta reBulawayo pachityirwa kuti mhirizhonga inogona kuputika chero nguva muguta iri.
Munyori wesangano reBulawayo Church Leaders, Reverend Sikhalo Cele, vanoti sangano ravo riri kukurudzira ruzhinji munyika kusaita zvemhirizhonga.
Studio7 haina kukwanisa kunzwa kumutauriri wemapurisa, Assistant Commission Paul Nyathi, kuti seyi mapurisa awandisa muguta iri, sezvo vanga vasiri kudaira nharembozha yavo.
Meya veguta reHarare, VaHerbert Gomba, vanoti kanzuru yeguta ravo ine hurongwa hwakawanda hwekusimudzira guta mugore rinouya ra 2020, kuburikidza nekuita zvirongwa zvakasiyanasiyana.
VaGomba, avo vanova zvakare kanzura veGlen Norah, vanoti kanzuru yavo yakasunga kuti mugore riri kuuya iri ichakwereta mari yakawanda yekuti ivake zvikoro zvepasi munzvimbo nhatu, kugadziridza migwagwa yemukati meguta nekuvaka zvimbuzi zvitsva pamwe nekuwanisa vagari mvura yakachena.
Meya vanoti mari yavachakwereta vachaidzosera vachishandisa mari iri kubva kukambani yekanzuru yeCity Parking.
Vanoti zvikoro zvavachavaka zvitatu zvinenge zviri zvepasi, sezvo vasingabvumidzwe nehurumende kuvaka zvikoro zvepamusoro, kana kuti secondary.
VaGomba vanoti vachaisa zvikoro zviviri kuKuwadzana neBudiriro, vachizoisawo chimwe chete kuHopley.
Vanotiwo mugore riri kuuya iri kanzuru yeHarare ichaendesawo mberi hurongwa hwekutarisa vanhu vakazvigarisa munzvimbo dzisina kutarwa nekanzuru, vanenge vasingakodzeri kuramba vari munzvimbo idzi vachibva vabviswa, vanokodzera kuramba varipo vachigariswa zvakarongeka.
Sangano revakoti reZimbabwe Nurses Association, Zina, rinoti nhengo dzaro dzicharamba dzichishanda mazuva maviri chete pasvondo kusvika zvichemo zvadzo zvagadziriswa.
Izvi zvinotevera magwaro akabuda mushure memusanganoweHealth Apex Council, hurumende ichiti vakoti vanofanirwa kuchienda kubasa mazuva ese avanotarisirwa sezvo nyika iri mushishi rekurwisa kupararira kwehutachiona hweCoronavirus.
Mutungamiriri weZina, VaEnock Dongo, vati izvi ndizvo zvavakaziviswa pakaitwa musangano wevashandi vezvehutano asi vakati havasi kuzotevedzera chisungo ichi.
VaDongo vaudza Studio7 kuti hazvigoni kuti vadzokere kumabasa mari yemihoro yavo isina kukwidzwa.
VaDongo vati chakakonzera kuti vakoti vashande mazuva maviri pasvondo yaive nyaya yekuti hurumende yanga yatadza kuwedzera vashandi ava mari inovakwanira.
VaDongo vatiwo vari kushamiswa nedanho riri kuda kutorwa nehurumende iri vachiti zvinokonzerawo kuti kuzvipatara kuve nevashandi vezvehutano vakawanda panguva imwe, vakati izvi zvinogona kukonzera kutapuriranwa kwechirwere cheCovid-19 zvakanyanya.
Sachigaro wesangano reZimbabwe Association of Doctors for Human Rights, Doctor Fortune Nyamande, vaudza Studio 7 kuti kunyange hazvo sevana chiremba vasingawirirani nekuti vanamukoti vashande mazuva mashoma sezvo zvine njodzi kuvarwere, hurumende inofanirwa kutanga yagadzirisa dambudziko riripo rekupa vashandi vezvehutano mari dzisingakwani.
Sachigaro wesangano rinoona nezvevashandi vezveutano reHealth Services Board, Dr. Paulinus Sikosana, vabvuma kuStudio7 kuti izvi ndizvo zvakabuda pamusangano wakaitwa nevashandi vezvehutano asi vakati havana chekutaura panyaya iyi.
Zina yatiwo iri kudzidza kubva kune zviri kuitika kune dzimwe nyika dzekumavirira uko vashandi vezvehutano vari kufa zvakanyanya nekuda kweCovid-19 nekudaro havasi kuzosviisa munataisireva kana pasina gadziriro yakakwana.
Johns Hopkins University yemuAmerica iyo iri kuongorora nyaya dzechirwere checornavirus inioti huwandu hwevanhu vari kubatwa nechirwere ichi pasi rose huri kuramba huchikwira uye hwadarika miriyoni imwe chete nezviuru mazana maviri nemakumi matanhatu.
Vanhu vafa pasi rose vave kudarika zviuru zvitanhatu nemakumi masere uye vakawanda vafa pari zvino vari kuItaly kune vanhu vanodarika zviuru gumi nezvishanu nemazana masere varasikirwa nehupenyu.
MuAmerica vanhu vanodarika zviuru mazana matatu nemakumi masviri nemashanu vabatwa nechirwere ichi uye vanodarika zviuru zvipfumbamwe nemazana mana vashaya. Sangano rinoongorora nyaya dzezvirwere muAfrica, reAfrica Centres for Disease Control Prevention rinoti muAfrica huwandu hwevanhu vachabatwa nechirwere ichi hunogona kukwira zvakanyanya zvikuru munguva yechando uye mwedzi uno.
MuZimbabwe vanhu vapfumbamwe ndivo vabatwa nchirwere ichi uye mumwe chete ndiye akashaya.
Pavanhu ava, bazi rezvehutano rinoti vana vari kuMashonaland East, vana muHarare uye mumwe chete kuMatabeleland North.
Bazi rezvehutano rinoti anenge achida kuziva nezvechirwere ichi anokwanisa kuchaya nhare panhamba dzinoti 2-0-1-9.
Zimbabwe iri kupihwa rutsigiro neChina runosanganisa zvekushandisa mukurwisa chirwere ichi. China ndiyo nyika yakatanga kubatwa nechirwere ichi uye inonzi yakatumira vamwe vanachiremba kuzobatsira Zimbabwe.
Bazi rezvehutano raramba mashoko ekuti ongororo dzaro dzinogona kukonzera mutauro sezvo zvimwe zvikwanisiro zvekuongorora chirwere checoronavirus zvange zvisingashande zvakanaka. Mashoko aya ange ari mupenhau reDaily News uye bazi rezvehutano ranyora padandemutande raro reTwiteter kuti rakatorasa kare zvaisashanda zvacho.
Kutyira nyaya yekuti chirwere ichi chinogona kupararira zvakanyanya, mutungamiri wenyika VaEmmerson Mnangagwa vakati vanhu vagare mudzimba dzavo kwemavhiki matatu kubva neMuvhuro svondo rapera.
Munyori mukuru mubazi rezvekuburitswa kwemashoko VaNick Mangwana vati VaMnangagwa neSvondo vakaswera vachitenderera nzvimbo dzakawanda muHarare kuti vaone kuti vanhu vari kutevedzera here kurudziro yavo yekuti vagare mumba. VaMangwana vati VaMnangagwa vakafara nezvavaona.
Asi vamwe vave kupomera mapurisa nemauto ari kunzi aone kuti izvi zvaitwa mhosva yekuvashungurudza zvakanyanya uye mazana evanhu asungwa.
Hatina kukwanisa kubata gurukota rezvemukati menyika VaKazembe Kazembe kuti tinzwe divi ravo. Asi Muzvare Blessing Gorejena vanotungamira sangano reZimbamwe Human Rights Forum vanoti pane vanhu vakawanda vari kuti vari kushungurudzwa nemapurisa nemauto.
Mutungamiri wenyika, VaEmmerson Mnangagwa, vanonzi vavimbisa hutungamiri hwesangano revadzidzisi, reProgressive Teachers Union of Zimbabwe, PTUZ, kuti vachagadzirisa mamwe ematambudziko akatarisana nevarairidzi, kunyange hazvo vasina chinobatika chavataura panyaya yemari dzemihoro.
Vachitaura nevatori venhau mushure memusangano uyu, uyo waitirwa pamahofisi aVaMnangagwa paMunhumutapa Building, mutungamiri we PTUZ, VaTakavafira Zhou, vati vafara zvikuru kuti VaMnangwagwa vakwanisa kuvapa nzeve pazvichemo zvavo.
VaZhou vati vasvitsa zvichemo zvakawanda kuna VaMnangagwa zvakafanana nekuda kuti vadzidzisi vabhadharwe mari dzemihoro nemadhora ekuAmerica sezvo zvinhu zvizhinji zvave kungotengwa nemari yekunze.
Gwaro rasvitswa nePTUZ kuna VaMnangagwa rinotiwo vadzidzisi vanoda kubhadharwa mari inodarika zviuru zvitatu zvemadhora emuno kana mari yemadhora ekuAmerica anoenderana nemari iyoyo.
VaZhou vati vanodawo kuti vadzidzisi vawane motokari sezvo vachishandira munzvimbo dziri kure nekwavanogara uye kuti hurumende iyedze kuti vamwe vadzidzisi vakapedza zvidzidzo zvavo vasina mababsa vakwanise kuendeswa kune dzimwe nyika dzakakomberedza Zimbabwe.
VaZhou vati pane zvavimbiswa naVaMnangwagwa kuti vanogona kuzvigadzirisa munguva pfupi iri kutevera asi hapana chavataura chinobatika panyaya yekuwedzerwa mari dzemihoro pamwe nekubhadharwa nemari yekunze.
Munyori mukuru muPTUZ, VaRaymond Majongwe, vatiwo vadzidzisi havasi kuzodzokera kumabasa panovhurwa zvikoro gore rinouya kana VaMnangagwa vasina kusimudza musoro pane zvavavimbisa.
Hatina kukwanisa kutaura nemutauriri waVaMnangagwa, VaGeorge Charamba, sezvo vanga vasiri kudaira nharembozha yavo uye VaMnangagwa mbune vabva vapindawo mune mumwe musangano pavapedza kusangana nehutungamiri hwePTUZ.
Zvichakadai, gurukota rezvedzidzo, VaPaul Mavhima, avo vanga varipowo pamusangano waitwa naVaMnangagwa nehutungamiri hwePTUZ, vaudza Studio 7 kuti vachamboda kuongorora zvabuda mumusangano wavo vasati vataura nezvenyaya iyi kunyange hazvo vati hurumende inokoshesa varairidzi zvakakomba.
VaMavhima vakamboudza vakuru vezvikoro mwedzi miviri yadarika kumusangano wakaitirwa kuVictoria Falls kuti homwe yehurumende yakabooka zvekuti haikwanise kuwedzera vadzidzisi mari dzemihoro pamwe nekuvabhadhara nemari yekunze.
Hatina kukwanisa kunzwa divi regurukota rezvemari, VaMthuli Ncube, panyaya iyi kunyange hazvo svondo rapera vakati hurumende haina kwainowana mari yekunze yekuti ibhadhare vashandi vayo.
Mudzimai wemutungamiri wenyika, Amai Auxillia Mnangagwa, vakurudzira misha inochengeta nherera kuti idzidzise uye kuendesa vana ava muzvikoro zvinovadzidzisa mabasa emaoko vachiri vadiki.
Amai Mnangagwa vanoti vana ava vanosungirwa kufundiswa mabasa aya sezvo achizovabatsira mune ramangwana ravo.
Amai Mnangagwa vataura mashoko aya pakutambidzwa kwezvekudya uye zvimwe zvibatsiriso kumisha gumi neina inochengeta nherera mudunhu reManicaland.
Amai Mnangagwa vati vana vakadzidziswa mabasa emaoko vachiri vadiki, havazoshupike kana vazoyaruka nekushaya mabasa sezvo vachizokwanisa kuzvishandira voga.
“Ndangariro dzangu dzange dziri dzekuti vana ava vaendeswe kumaVocational Training Centres vachiri vadiki nokuti zvinoitika pavana ava kana vauya kuno kumaChildren's Homes anodzikira paandangariro dzake. Saka tinenge tichida kuti vana ava vawanirwe zvekuita vachiri vadiki kudai,” vadaro Amai Mnangagwa
Vatiwo kana vana vakawanirwa mukana wekuita mabasa emaoko havazoyauri kana vabva zera sezvo vanenge vaine pekutangira.
“Vana ava vanofanirwa kuiswa mumagurupu zvichienderano nemaskills avo kuti vaite,” vadaro Amai Mnangagwa.
“Vana ivava kana vakawana zvekuita sekukoma koma, kana kusona, kana kufuraya mafetikuku, nemabanzi vanozowana chinovabatsira pamberi apo. Nekuti hatifanirwi kuti mwna wese angochovherwa mutown nekuti hamuna chinobudamo futi zvakare.”
Misha inochengeta vana iyi yawana zvekudya zvinokosha zviuru nezviuru zvemadhora zvinosanganisira mafuta, mupunga, machira zvekutambisa kumisha gumi neina yemudunhu reManicaland.
Amai Cecilia Mabvumbe vemusha weFairview Children's Home paOld Mutare Mission vati vafara nerubatsiro rwavapihwa vachiti musha wavo wanga wava parumananzombe.
Vati ivo vari kufara zvakanyanyisa nekuti vange vakanganikwa uye hapana aiziva zvinetswa zvavo.
Sister Dorothy Mtemararo veBonda Mission Children's Home vatiwo vafara nerubatsiro rwavawana vakati zvikuru vanoda kutanga maprojects pamusha wavo kuti vakwanise kuzvimiririra.
“Tiri kufaririsisa nekuti tine ‘a good mother, who is caring’, Mwari avakomborere,” Sister Mtemararo vadaro. “Vana vanofanirwa kukurira pama facility akaita seepamba chaipo kwete zvema dormitory style sezviriko izvi. Isuwo tinenge tichida kuti tiite ma projects zvakanyanya, seehuku, nguruve, mombe paine mvura,” vadaro Sister Mtemararo.
Mukuru wemusha weChitenderano kwaRusape, VaDaniel Samuriwo, vanoti vafarawo nezvavagoverwa, vachiti vaitirwa zvakanaka nekusimudzirwa kwavaitwa naAmai vavarangarirawo panguva yekuoma kwezvinhu.
Gurukota rinomirira dunhu reManicaland, Amai Monica Mtsvangwa, vapembedza Amai Mnangagwa nekushanda kwavo panguva yezororo reKirisimasi negore idzva vachishanyira varwere muzvipatara munyika yose.
Mhuri yevaimbova mutungamiri wenyika, VaRobert Mugabe, yadoma mwanasikana wavo, Amai Bona Mugabe Chikore, kuti ave mugovi wenhaka yemufi pachiitiko chaitirwa mudare repamusoro reHigh Court.
Izvi zvabuda pamusangano waitwa pakati pemhuri yemufi naMaster of High Court wekusarudza munhu anofanirwa kuunganidza nhaka yaVaMugabe pamwe nekuzoigovera zviri pamutemo.
Musangano uyu wapindwa naAmai Grace Mugabe,mukuwasha wavo, Simba Chikore pamwe negweta remhuri, Va Terrence Hussein.
Asi vanakomana vemushakabvu, VaRobert Mugabe Junior naVaChatunga Bellarmine Mugabe vanga vasipo pachiitiko.
VaHussein vati zvabvumiranwa mudare kuti mwanasikana waVaMugabe, Amai Bona Mugabe-Chikore vave ivo vachatungamira kugovewa kwenhaka yababa vavo.
Asi VaHussein vati vanakomana vaVaMugabe vakasiya vanyora magwaro ekupa vehukama masimba ekuvamirira panyaya iyi kana kuti power of attorney.
Pamapepa akasvitswa kudare pane zita remwana waAmai Mugabe asiri mwana waVaMugabe, VaRussell Goreraza, rakaiswa semumwe wevana vemushakabvu vanofanira kugoverwa nhaka yemufi.
Asi rimwe gweta remuHarare, VaKudzayi Kadzere, vati zvinokwanisika kuti VaGoreraza vapihwewo nhaka yaVaMugabe kana mufi akange avatora semwana wake achitevedzera mitemo yenyika.
Zvichakadai, VaHussein vati hupfumi hwakanyoreswa kudare naAmai Bona Mugabe Chikore ndizvo zvese zvaiva muzita remushakabvu, vakati imba yaVaMugabe yekuBlue Roof neyeku Mt Pleasant zvanga zvisati zvapera kugadziriswa mapepa nebato reZanu PF.
Hatina kukwanisa kutaura nemutauriri weZanu PF, VaSimon Khaya Moyo, kuti tinzwe divi ravo panyaya iyi.
Asi munyori wezvemabasa muZanu PF, VaObert Mpofu, vakaudza Studio7 nezuro kuti magwaro emba akatoiswa muzita raVaMugabe, chasara chete kuzvizadzisa zviri pamutemo.
Mutungamiri weZanu PF uye vari mutungamiri wenyika, VaEmmerson Mnangagwa, vakabuda mumapepanhau mushure mekuradzikwa kwemutumbi waVaMugabe kuti bato ravo harisi kuzobvisa imba yeBlue Roof mumaoko emhuri yaVaMugabe kunyange hazvo sitendi yakavakirwa imba iyi yakange yatengwa nebato ravo panguva yaitungamirwa nyika naVaMugabe.
VaHussein vatiwo VaMugabe havana dzimwe dzimba kana midziyo iri kunze kwenyika kunyange hazvo zvakambobuda mumapepanhau panguva yavaive pachigaro kuti vaive nemba kuDubai.
Zvimwe zvakasiiwa naVaMugabe,avo vakatonga nyika kwemakore makumi matatu nemanomwe, zvinosanganisira imwe imba iri kuMt Pleasant, mari iri bhanga reCBZ inoita mamiriyoni gumi emadhora ekuAmerica, purazi, imba iri kwaZvimba nedzimotokari.
VaMugabe vakasiya basa muna Mbudzi 2017 mushure mekupindira kwakaita mauto mune zvematongerwo enyika zvakazoita kuti VaMnangagwa, avo vakange vadzingwa muhurumende naVaMugabe, vagadzwe semutungamiri wenyika.
VaMugabe vakazoshaya musi wa6 Gunyana gore rino kuchipatara cheGlen Eagles kuSingapore mushure mekurwara nechirwere chegomarara.
Vanga vari gurukota rezvemhando dzemoto, VaFortune Chasi, vanoti vanotambira danho rakatorwa nemutungamiri wenyika, VaEmmerson Mnangagwa, rekuvabvisa pachigaro, vachiti VaMnangagwa vane masimba ekuita zvavakaita.
VaChari vakabviswa naVaMnangagwa neChishanu pachigaro chegurukota rezvemhando dzemoto vachinzi vakatadza kuita basa ravo sezvaitarisirwa nemutungamiri wenyika.
VaChasi vakatora bazi iri muna Chivabvu gore rapera zvichitevera kubviswa kwakaitwa VaJoram Gumbo segurukota rezvemhando dzemoto.
Vanga vashanda mubazi iri kwemazuva mazana mana nemakumi mashanu nemanomwe, uye vanoita gurukota rechitatu kudzingwa muhurumende yaVaMnangagwa zvichitevera kudzingwa kwakaitwa VaObadiah Moyo segurukota rezvehutano mwedzi wapera, uye Amai Prisca Mupfumira gore rapera.
VaMnangagwa vakabva vadoma neChishanu mumiriri weMuzarabani North, VaSoda Zhemu, segurukota rezvemhando dzemoto.
VaChasi vanoti kunyange hazvo vadzingwa basa, vanofara kuti vakaita basa ravo nepavanogona napo apo vakadomwa segurukota rezvemhando dzemoto vachipinda muhofisi iyi munyika musina magetsi kusvikira musi wavapedzisira kuita basa ravo munyika mava nemagetsi.
Pane remangwana ravo, VaChasi vanoti vacharamba vachienderera mberi nedzidzo pamwe nekumirira dunhu ravo reMazowe South muparamende.
VaChasi vanoti mukuita basa ravo, vakakwanisa kuita zvavaikwanisa zvinodarika zvishanu kubva mugumi nepamusana pekuti hupfumi hwenyika hwaivhiringawo budiriro yebasa ravo.
Mapurisa nemasoja ange achirambidza vanhu vakawanda kupinda mumadhorobha akawanda munyika uye vamwe vanhu vange vapinda mumadhorobha aya vange vachiudzwa kunzi vadzokere kudzimba dzavo.
Nhasi mapurisa nemasoja ange akadzika maroadblock pamigwagwa yose inopinda mumaguta achipa chete mvumo vanhu vanobvumirwa nehurumende kushanda munguva ino yeNational Lockdown.
Vanga vasina mvumo vanga vachiudzwa kuti vadzokere kudzaimba dzavo, uye varemekedze mutemo we curfew wakatarwa nemutungamiri wenyika, VaEmmerson Mnangagwa nemusi weChipiri.
Izvi ndizvo zvaitikawo mumaguta nemadhorobha akasiyana-siyana munyika kusanganisira Chinhoyi, Gweru, Kadoma, Mutare neMasvingo.
Mutori wenhau ane mukurumbira, Tapfuma Machakaire, vati shoko rekuti curfew rinounza ndangariro dzakaipa sezvo mudunhu reMatebeleland makamboitwa curfew munguva yeGukurahundi, iyo yakasiya vanhu vanosvika zviuru makumi maviri vauraiwa nemauto eFifth Brigade mumatunhu eMatabeleland nedzimwe nzvimbo mudunhu reMidlands.
Asi nhengo yeCentral Committeee yeZanu PF, VaJospeh Tshuma, vati havawone chakapia pakuve necurfew. Vati vanhu vanofanirwa kudzidza kudzidza kubva kunyika dzakaita seItaly, Spain, Brazil neAmerica uko zviuru nezviuru zvevanhu zviri kufanechirwere cheCovid-19.
Vakafanobata chigaro chemutungamiri weZimbabwe Human Rights NGO Forum, VaMusa Kika, vati mapurisa nevechiuto havafanirwe kutyora kodzero dzevanhu panguva yakadai. VaKika vatiwo hurumende inofanirwa kusiya tsika yekutonga nyika nekuisa zviga izvo vati zvinotyora bumbiro remutemo yenyika.
Kurambidzwa kupinda mumaguta kuri kuitwa vanhu kunonzi kuri kuvhiringa vanhu vanorarama nekutengesa mumigwagwa.
Mumwe anotengesera muBulawayo angozvidoma nezita rekuti Mushapo ati vanhu vanozvishandira vange vachirambudzwa kupinda muguta.
MuBulawayo Studio 7 yaona vamwe vanorarama nekuchinja mari mumigwagwa pamwe nevanotengesa pamusika wemunaFifth Street vachiita hwekatsi nagonzo nemapurisa ayo ange ari pamabhasikoro, nemamwe ange ari pamabhiza achitenderera achiudza vanhu ava kuti vadzokere kumba.
Amai Medeline Mari avo vanoraramawo nekutengesa vati mutemo we curfew uchaita kuti veruzhinji vafe nenzara.
Mumwe murwiri wekodzero dzevanhu, Muzvare Nozipho Moyo, vati hurumende ine tsika yekungodzika mitemo pasina kunyatsofungisisa nezvainobatsira.
Hatina kukwanisa kunzwa divi remapurisa kana vechiuto panyaya iyi.Studio7 hainawo kukwanisa kubata munyori mubazi rezvekuburitswa kwemashoko, VaNick Mangwana, sezvo vanga vasiri kubatika panharembozha yavo.
Asi VaMnangagwa vakazivisa neChipiri kuti mauto nemapurisa achange ari mumigwagwa achiona kuti mitemo yeNational Lockdown yatevedzerwa nemunhu wese sezvo nyika iri kuedza kudzivirira kupararira kwechirwere cheCovid-19, icho chabata vanhu vanodarika zviuru zviviri nemakumi matatu nevana, uye chauraya vanhu makumi maviri nevatanhatu muZimbabwe.
VaMnangagwa havana kuzivisa kuti curfew iyi ichapera riini? Hurumende yakavharisa zvikoro zvose zvepamusoro soro kudzamara zvinhu zvanaka munyika munyaya dzeCovid-19.
Kanzura weZanu PF muChinhoyi VaVoster Mashevedzanwa nevamwe vavo vapfumbamwe vatongerwa kugara mujeri kwemakore mana nemhosva yekurova mupirisa nemusoja avo vaida kusunga vanotengesa mari mumigwagwa.
Vachipa mutongo wavo nhasi mutongi wedare muChinhoyi VaTapiwa Banda vanoti VaMashevedzanwa nevamwe vavo vanoti VaDesire Mwarukira, VaFelix Gonesi, VaNjabulo Ndlovu, VaGreythan Nyarukokora, VaSimbarashe Tapfumanei, VaKudzanai Samuel, VaMelusi Ndlovu, pamwe naVaBlessing Nyango avo vanga vakatarisana nemhosva mbiri yekurova mupurisa nemusoja uye yekuramba kusungwa vabatwa nemhosva dziri mbiri idzi. Vabva vatongerwa kugara mujeri kwemakore mana.
Asi mutongi azovabvisira mwedzi mitanhatu pamhosva imwe neimwe zvichireva kuti vachanopika makore matatu chete.
Musoja nemupurisa vekurohwa ava vanonzi vainge vaenda kunosunga vanhu vanotengesa mari pamukoto panzvimbo inozivikanwa nekuti 24 Hour. Zvinonzi hurumende yainge yaparura hurongwa hwekushandisa mauto ekudivi revasori kana kuti Millitary Intelligence nemapurisa kusunga vanhu vaitengesa mari pamukoto ava.
Asi gweta revamwe vasungwa ava VaTungamirai Chamutsa vanoti vachakwikwidza mutongo uyu kudare repamusoro.
Sezvo VaMashevedzana vabatwa nemhosva uye vari kanzura, VaChamutsa vati izvi zvave kureva kuti munzvimbo yavo mave kutofanira kuitwa sarudzo dzebi-election.
Mutemo wesarudzo unoti kana kanzura akatongerwa mwedzi inodarika mitatu anobva amira kumirira wadhi poitwa sarudzo dzema by-elections.
Asi mukuru weZimbabwe Electoral Commission VaAustin Ndlovu vanoti hapana zvavanoita parizvino kunze kwekunge vaziviswa nemukuru wekanzuru.
Nhengo yeMDC inotungamirirwa naVaNelson Chamisa ichigara muward 11 VaTendai Musonza vati vanotambira mutongo uyu uye unoratidza kuti Zanu-PF inoda zvezvibhakera.
Asi veZanu-PF vanoti veMDC vanotambira mitengo yematare kana isiri kuvasungirira chete.
Vadzidzi vezvikoro zvepamusoro pasi pesangano reZimbabwe National Students Union kana kuti ZINASU vanoti kuwondomoka kwehupfumi munyika kwave kuvhiringidza dzidzo yavo.
Vachitaura pamusangano wavaita muHarare nhasi mutauriri weZinasu VaTatenda Mundondo vati matambudziko evadzidzi ari kuramba achiwedzera sezvo vabereki vavo vazhinji vasiri kuwana chouviri uye mari dzavanopihwa nehurumende dzavanozobhadhara dzisiri kuwedzerwa.
VaMundondo vanoti zvikoro zvedzidzo yepamusoro zvakaita seCatholic ne Africa University zvakakwidza mari yechikoro zvakanyanya. Vati Catholic University yakakwidza mari yechikoro kubva pamadhora mazana mapfumbamwe kusvika pachuru chimwe chinemazana mana.
VaMundondo vatiwo kuzvikoro zvedzidzo yepamusoro hakuna pekugara zvopa kuti vadzidzi vanyenye kuomerwa nehupenyu.
Munyori mukuru weZINASU Va Ashlegh Pfunye vatiwo vari kushungurudzika zvakanyanya nekusungwa kwevatungamiriri vevadzidzi apo vanenge vachiratidzira nekunyunyuta nemamiriro akaita zvinhu munyika.
VaPfunye vati kusungwa kwevadzidzi vekuLupane pamwe neGreat Zimbabwe University hakuvadzoreri shure vachiti vacharamba vachiratidzira kusvika matambudziko avari kusangana navo agadziriswa.
ZINASU yatiwo haisi kufara nemashoko egurukota rezvedzidzo yepamusoro Muzvinafundo Amon Murwira ekuti vanoda kubvisa zvimwe zvidzidzo kumaunivhesiti zvavanoti hazvina basa.
Studio 7 haina kukwanisa kunzwa kubva kuna VaMurwira. Asi sachigaro wekomiti yeparamende inoona nezvedzidzo yepamusoro VaDaniel Molokela vanoti komiti yavo iri kutaura nehurumende kuti matambudziko akatarisana nevadzidzi agadziriswe.
Paramende yapedza kunzwa pfungwa dzevanhu pamusoro pebhiri rekuumba bazi richabatsira vemabhizimisi kusima mari dzavo munyika, reZimbabwe Investment and Development Agency Bill, veruzhinji vachiti bazi iri rinofanira kupa mikana yakafanana kune vemabhizimisi vemuno nekunze pamwe nekuti makambani ese ekunze anofanira kupa zvimwe zvikamu zvawo kuzvizvarwa zvemuZimbabwe.
Vanhu vakapinda mimisangano yange yakarongwa nemakomiti eparamende anoona nezvemabhizimisi nemaindusitiri pamwe nekudyidzana nedzimwe nyika mumatunhu akawanda munyika vakati zvakakosha kuti pave nebazi rehurumende reZimbabwe Investment and Development Agency kana kuti ZIDA.
Asi vanoti bazi iri harifaniri kuve pasi pemakurukota ehurumende vachiti ane huwori uye ndiwo anotadzisa vekunze kuzosima mari yavo munyika.
Vakatiwo zvakakosha kuti vanoshanda mubazi iri varemekedze vanouya kuzosima mari munyika vachiti pari zvino vashandi vazhinji muhurumende nebazi reZimbabwe Investment Centre vanobata vemabhizimisi neseri kweruoko zvinoita kuti vapedzesere vaenda kune dzimwe nyika.
Vamwe vakapinda mumusangano wemuHarare, VaPaddington Japajapa, vesangano reZimbabwe Confederation of Equal Opportunities, vanoti ZIDA inofanirawo kupa mukana wakaenzana kune vemabhizimisi vemuno vachiti zviri kuitwa nehurumende zvekuti Zimbabwe Is Open for Business zvinenge zvino kurudzira vekunze chete.
VaJapajapa vanoti makambani anochera zvicherwa zvikuru sei anobva kuChina ari kurapadza nharaunda dzaanoshandira vanogara munharaunda idzi vasina chavanowana.
Vanoti nekuda kwaizvozvo panofanira kuita mubatanidzwa nemakambani aya kuti vanhu vemuno vabatsirikane kubva pazviwanikwa zvemuno.
Muzvina bhizimisi, Philip Chabata, vanoti zvakakosha kuti vanhu vemuno vapihwewo zvimwe zvikamu zvemakambani ekunze anenge auya kuzoshandira muno kuti vasarambe vari vashandi chete.
Asi VaChabata vanoti vanhu vekunze vanofanira kupihwa mukana wekuramba vaine zvikamu zvakawanda zvemakambani avo sezvo variiwo vanenge vauya nemari.
Vange vachitungamira chimwe chikwata chainzwa pfungwa dzevanhu kumatunhu eManicaland, Mashonaland Central, Mashonaland East neHarare, VaJoshua Sacco, vaudza Studio7 kuti vanhu vakawanda munyika vanoshushikana kuti zvinotora nguva kuti kana munhu achida kusima mari anofamba kumapazi akawanda ehurumende uye zvichabatsira zvakanyanya kana bhiri iri rikave mutemo.
VaSacco vanoti chasara kuti makomiti avo azeye zvakabuda mumisangano yese votura gwaro ravo kuparamende nekugurukota rinoona nezvemabhizimisi nemaindasitiri, VaMangaliso Ndhlovu.
VaNdhlovu vanotarisirwa kupinzawo zvimwe zvabva kuvanhu bhiri iri risati rapasiswa neparamende kuti rive mutemo.
Mutori wenhau weZBC, Judith Makwanya, uyo akashaya neMuvhuro mushure mekurwara kwenguva pfupi, akaradzikwa kumarinda eHeores Acre muHarare nemusi weChina.
Vachitaura pakuradzikwa kwaMuzvare Makwanya, munyori mubazi rezvekuburitswa kwemashoko VaNick Mangwana, avo vakataura vakamirira gurukota rezvekuburitswa kwemashoko, Amai Monica Mutsvangwa, vakati semutori wenhau, mufi ange akashinga uye aimira pachokwadi munyaya dzezvematongerwo enyika.
Asi mutungamiri webato reZimbabwe Development Party, VaKisinoti Mukwazhe, avo vanga varipowo pakuradzikwa kwakaitwa Muzvare Makwanya, vakati mushakabvu aifanira kupihwa ruremekedzo rwegamba renyika kwete kuradzikwa kumarinda eWarren Hills.
Mumwe wevatori venhau akashanda namushakabvu kwenguva yakareba, Reuben Barwe, akati aive munhu aisimba nezvaaifunga kuti ndizvo zvakanaka mumashandiro aaita mukutapa nhau zvakazoita kuti vatemerwe zvirango kana kuti masanctions.
Zvichakadai mashoko atiri kutambira anoti mumwe mutori wenhau weZBC, Desmond Duri aishandira kuMasvingo akashayawo zvakare. Hurongwa hwekuradzikwa kwake hausati hwaziviswa.
Hurumende inoti iri kutora matanho ese ainokwanisa kudzivirira kuti vanhu vasabatwe nehutachiwana hweCoronavirus uye vanhu vese vanobva kunyika dzine hutachiwana uhwu, vave kusungugirwa kuuya nemagwaro anoratidza kuti havana hutachiwana uhwu.
Vachitaura mushure memusangano wedare remakurukota, gurukota rezvehutano, Dr Obadiah Moyo, vati vanouya vasina magwaro aya vacharambidzwa kupinda munyika.
Kusvika musi wa1 Kurume, Zimbabwe yange yaongorora vanhu vanodarika zviuru zvitanhatu vakawonekwa vasina hutachiwana hweCoronavirus uye ongororo iyi iri kuramba ichitwa panhandare dzese dzendenge munyika pamwe nedzimwe nzvimbo dzekupinda nadzo munyika.
VaMoyo vazivisawo kuti pane chizvarwa chekuZimbabwe chaibva kuBahrain nechimwe chekuChina vakaongororwa pachipatara cheWilkins vakawanikwa vasina hutachiwana uhwu.
Mutevedzeri wemutauriri webato guru runopikisa munyika, VaLuke Tamborinyoka, vati kunyange hazvo zvakakosha kuti vanhu vane hutachiwana uhwu vasapinde munyika, hurumende inofanira kusimudzira mabasa ehutano munyika kuitira kuti ikwanise kuongorora zvirwere zvese.
Mune imwe nyaya, gurukota rinoona nezvemutemo, VaZiyambi Ziyambi, vati majeri emunyika akazarisa uye hurumende iri kuronga kuburitsa vamwe vasungwa mumajeri.
Vati pari zvino vave kurongwa kuti vasungwa voburitswa ndevapi.
Majeri emuZimbabwe ane vasungwa zviuru makumu maviri nezviviri asi iwo akagadzirirwa kuchengeta vasungwa zviuru gumi nezvinomwe chete.
VaZiyambi vati vanoda kuti majeri asare aine vasungwa zviuru gumi nezvitanhatu.
Muneimwewo nyaya vakasanobatachinzvimbo chegurukota remutambo, VaKazembe Kazembe, vatiwo hurumende iri kuedza pese painogona napo kugadzirisa nhandare dzeNational Sports Stadium neBarbourfields kuitira kuti Zimbabwe ikwanise kutamba mutambo wayo CAF neAlgeria munyika.
Nhandare idzi dzakanzi neCAF hadzikodzeri kutambira mitambo yeCAF sezvo dzisina zvimwe zvinhu zvinodiwa mazuvano.
VaKazembe vati kana vakapedza kugadzirisa National Sports Stadium neBarbourfields, vachakumbira CAF kuti mutambo weZimbabwe neAlgeria musi wa29 Kurume utambirwe munyika.
Guta reKwekwe rakaita zvisati zvamboitwa munhoroondo yaro kubva nyika zvayakawana kuzvitonga kuzere nekuvhotera mudzimai kuti aite meya weguta.
Amai Angeline Kasipo, vanova kanzura wewhadhi 10 ndivo vakasarudzwa kuti vatungamire guta riri mudunhu reMidlands kwemakore mashanu anotevera.
Amai Kasipo vanoti zvematongerwo enyika zvakangofana nemamwe mabasa uye zvinhu zvavanofarira.
Madzimai mashoma munyika ari kupinda musarudzo dzekuti vange vari nhengo dzedare reparamende kana makanzura.
Muimbi aive nemukurumbira pasi rose Dorothy Masuka uye akashaya nemusi weMugovera achitarisira kuradzikwa kumarinda eWest Park Cemetry muJohannesburg nemusi weSvondo.
Ambuya Masuka avo vainge vave nemakore makumi masere nematatu ekuberekwa vakashaika mushure mekurwara nechirwere chekuoma mutezo.
Mutauriri wemhuri yekwaMasuka VaMorris Roda vanoti vati kuchemrwa kumba kwavo kuMulbarton muJohannesburg uye vanhu vachanounganazve muNelson Mandela Theatre muJohannesburg nenguva dza 9 mangwanani vasati vaenda kunoradzikwa.
Ambuya Masuka ndivo vakanyora kambo Pata Pata kakapawo muchakabvu Miriam Makeba mbiri kakazoimbwawo namushakabvu Oliver Mtukudzi neAfro Turner.
Mushakabvu Hugh Maskela akaitawo mbiri nekamwe kambo kakanyorwa naAmai Masuka kanonzi Khawuleza ako kakaimbwawo naMakeba. Dzimwe nziyo dzavo dzakaita saKulala na Hamba Nontsokolo dzakaimbwa naMasekela, naThandiswa Mazwai.
Ambuya Masuku vakaberekerwa kuBulawayo baba vavo vari vekuZambia, Amai vavo vari vekuSouth Africa.
Pakuberekwa vainzi Masuku asi pakanganiswa kunyorwa pamadambarefu avo ekutanga vachibva vangotanga kudaidzwa nezita iri. Mufi akava mumwe wemadzimai ekutanga kuita mbiri yakanyanya muAfrica kumakore ekuma1950.
Muna 1961 vakaimba kambo Lumumba mushure mekuurayiwa kwaPatrice Lumumba wekuCongo zvakapa kuti vamanikidzwe kuenda muhupoteri kwemakore makumi matatu sezvo hurumende yehudzvanyiriri yakaedza kubvuta kambo aka.
Vaiimba nziyo dzekukurudzira varwi verusununguko muZimbabwe, Malawi, Tanzania, Uganda, South Africa neKenya. Vakambogara muhupoteri kuAmerica neBritain vachibatsirwa neANC vasati vanogara kuZambia.
Ambuya Masuka vakapinzwa muAfropop Hall of Fame muNew York muna 2002 uye vakapihwa mubairo wepamusoro weOrder of Ikhamanga in Silver nevaive mutungamiri weSouth Africa VaThabo Mbeki.
Muzvinafundo Moses Chikowero avo vakanyora bhuku rinonzi African Music, Power and Being, Colonial Zimbabwe vanoti Ambuya Masuka vakarwisa hurumende dzehudzvanyiriri kuburikidza nekuimba.
Vaive mutungamiri wenyika, VaRobert Mugabe, avo vakashaya svondo rapera, vanonzi nevakawanda munhu akasiya nhaka yakakosha zvikuru kumhuri yeZimbabwe kuburikidza nekuwanisa vanhu dzidzo pamwe nevhu.
VaMugabe vanopembedzwawo zvikuru nekuwanisa vanhu vekumaruwa magetsi, uye kuendesa budiriro kunzvimbo zhinji dzakanga dzakashaiswa budiriro nehurumende yeRhodesia, kuburikidza nekuvandudza mataundishipi akawanda vachiaita ma growth point.
Mumwe wevanoti VaMugabe vakaita zvikuru muzvinhu izvi mufundisi veUnited Methodist Church vachishanda vari paNyadire Mission kuUzumba mudunhu reMashonaland East, Reverend Forbes Matonga.
Asi Reverend Matonga vanoti kunyange hazvo VaMugabe munhu airemekedzwa kunze kwenyika nekuda kwemashoko avaitaura uye kusatya vachena, vakave mutungamiri akakanganwa mhuri yake iye achisweropembedzwa nevekunze.
Vanoti zvaiitwa naVaMugabe hazvina kusiyana nababa anoita mbiri nevavakidzani vake asi achikanganwa mhuri yake.
VaMugabe vari kutarisirwa kuradzikwa kumarinda emagamba enyika kuNationa Heroes Acre muHarare, kunyange hazvo pasina kunyatsojeka kuti ndiko kwavacharadzikwa here, kana kuti vacharadzikwa zuva ripi.
Vakashaya vave nemakore makumi mapfumbamwe nemashanu ekuberekwa, uye vakasiya mudzimai Amai Grace Mugabe nevana vatatu vanoti Amai Bona Mugabe-Chikore, Robert Junior naChatunga Bellarmine.
Vanhu vakawanda muAfrica nepasi rose vari kutevera nemaziso matsvuku zviri kuitika munyika yeMali, uko mauto akabvisa mutungamiri wenyika iyi, VaIbrahim Boubacar Keita, pachigaro nemusi weChipiri uye kumusunga pamwechete nemutungamiri wehurumende yake VaBoubou Cisse nemamwe makurukota ehurumende.
Izvi zvinonzi zvakatanga mushure mekunge chikwata chemauto chakatora nechisimba akamba yemauto ye Kati iri makiromita gumi nemashanu kubva muguta guru renyika iyi re Bamako.
Mauto aya akazofora achipinda muguta guru umo akasvikosunga mutungamiri wenyika nevamwe vake pamwe nekuumanikidza kuti asiye basa.
VaKeita vakabuda panhepfenyuro yenyika iyi vachizivisa kuti vakanga vosiya basa senzira yekudzivirira kudeuka kweropa.
Masangano akawanda kusanganisira sangano rinoona nezvekugadzikana munyika dzepasi rose reUnited Nations Security Council, European Union, sangano reAfrican Union, pamwe nere Economic Community of West African States (Ecowas) iro Mali iri nhengo akatozivisa nezvekusatambira kwawo kubvutwa kwemasimba uku nemauto.
Sangano reAfrican Union neChitatu rakamisa Mali kuve nhengo yesangano iri nekuda kwechiitiko ichi.
Gurukota rinoona nezvekudyidzana nedzimwe nyika muAmerica, VaMike Pompeo vakazivisawo kuti nyika yavo iri kubatana nemasangano eAfrican Union neECOWAS mukushoropodza zvakaitika neChipiri muMali.
Sachigaro veAfrican Union vari mutungamiri weSouth Africa, VaCyril Ramaphosa, vakakurudzirawo kudzoserwa kwehutongo hweveruzhinji nekukasika.
Mutungamiri weFrance, VaEmmanuel Macron vakakurudzirawo kudzoswa kwehutongo hwejekerere munyika iyi.
Pave nemaonero akasiyanasiyana pakubvutwa kwemasimba mu Mali nemauto nekubvutwawo kwemasimba nemauto muZimbabwe, vamwe vachiti masangano ari kubuda paachena achishoropodza zviri kuitika kuMali aifanirwa kuita zvimwechete muZimbabwe muna 2017, apo mauto akabvisa vaive mutungamiri wenyika, VaRobert Mugabe pachigaro pamwe nekuvamanikidza kusiya chiogaro.
Nyanzvi mune zvematongerwo enyika vachitungamira bato reDemocratic Party, Doctor Urayayi Zembe, vanoti pane kufanana kezvakaitika kuMali nezvakaitika muZimbabwe muna 2017, zvikuru panyaya yehuwori nekubirwa kwesarudzo.
Vanoti zviviri izvi zvakafanana uye ndizvo zvakasimudza kuti munyika mbiri idzi mauto atungamire mukubviswa kwehutungamiri.
Asi Doctor Zembe vanoti musiyano uripo chete ndewekuti muZimbabwe veruzhinji vakapinda mumigwagwa mushure mekuridzirwa huwi nemauto pamwe nevesangano revakarwa hondo yerusununguko kuti vanhu vauye vatsigireVaMugabe vabve pachigaro.
Izvi zvinotsinhirwa nevanoongorora zvematongerwo enyika uye vari nhengo yeZanu PF, Doctor Simba Mavaza, avo vanoti vanhu vari kuenzanisa Zimbabwe neMali havasi kunzwisisa zvakaitika.
Vanoti nyaya yekuMali inyaya yemauto akabvisa mutungamiri pachigaro isina vanhu mukati uye paramende yeMali haina kugara kuti itorere matanho mutungamiri wenyika, VaKeita kuti vadzingwe kana kuti varegedze basa sezvakaitika muZimbabwe.
Doctor Mavaza vanoti VaMugabe vakabviswa pachigaro nebato ravo, iro rakazoshevedza vaive mutewedzeri wemutungamiri wenyika, VaEmmerson Mnangagwa, kuti vadzoke munyika mushure mekunge vatizira kuSouth Africa.
Vanotiwo VaMugabe havana kumbobvira vasungwa nemauto sezvakaitika kuMali uko VaKeita vakaiswa muhusungwa nemauto.
Mutungamiri wenyika, VaEmmerson Mnangagwa, vanonzi nemusi weChina vakasaina bhiri rekuchengetedzwa kwerunyararo munyika, reMaintenance of Peace and Order Act, MOPA, kuti uve uchive mutemo.
Mutemo uyu uri kutsiwa mutemo wePublic Order and Security Act, POSA, uyo wanga uchishandiswa munyika mushure mekudzikwa muna 2002.
Vakawanda vanorwira kodzero dzevanhu pamwe nevanopikisa hurumende vari kushoropodza mutemo weMOPA uyu vachiufananidza nemutemo waishandiswa munguva yeRhodesia, weLaw and Order Maintenance Act, LOMA, uyo unonzi nevakawanda waidzvanyirira vatema vairwira kodzero dzavo.
Zvimwe zvezvikamu zvinonzi nevamwe zviri mumutemo uyu zvinotyora kodzero dzevanhu zvinosanganisira kurambidzwa kuungana kwevanhu vasina mvumo yemapurisa, kupiwa masimba akawandisa mwemapurisa nemauto, uye kumanikidzwa kwevanhu kutakura zvitupa.
Nhengo yekomiti yeparamende inoona nezvemutemo vari vebato reMDC, VaKucaca Phulu, avo vanomirira Nkulumane muparamende, vanoti sebato vanopikisana nemutemo uyu zvikuru sezvo uchimbinyikidza vanhu.
VaPhulu vanoti mutemo uyu unopa masimba akawandisa kumapurisa, uye unorambidza vanhu kuratidzira, iyo inove kodzero iri mubumbiro remitemo yenyika.
Nhengo yeZanu PF Central Committee, VaBelieve Gaule, vaudza Studio 7 kuti mutemo uyu wakanaka chose uye kuvandudzwa kwawo kunoratidza kuti hurumende yaVaEmmerson Mnangagwa yakazvipira kushandura mitemo yose yaidzvinyira vanhu yaishandiswa nehurumende yaVaRobert Mugabe.
Asi izvi zvinopikiswa negweta rinorwira kodzero dzevanhu vachishanda neZimbabwe Lawyers for Human Rights, VaMarufu Mandewere, avo vanoti changoshandurwa chete pamutemo uyu mazita, sezvo usina kusiyana nemutemo waishandiswa munguva yeRhodesia naVaIan Smith.
VaMandewere vanoti mutemo uyu unoogona kupikiswa nemagweta kana vamwewo kuburikidza nekuenda kudare repamusorosoro, reConstitutional Court.
Kunyange hazvo hurumende nezuro yakakuridzira vemabhizimisi kuti vadzikise mitengo yezvinhu, ongororo yaitwa neStudio 7 inoratidza kuti mitengo haina kudzikiswa.
Zvinhu zvakawedzerwa mitengo zvinosanganisira, chingwa, mafuta ekubisa, hupfu nezvimwe.
Gurukota rinoona nezvekuburitswa kwemashoko, Amai Monica Mutsvangwa, vanoti hurumende iri kunetsekana zvikuru nekukwira kwemitengo yezvinhu uye iri kukurudzira vemabhizimisi kuti vadzikise mitengo kwete kuda kuimanikidza kuti ipindire panyaya yemitengo.
Veruzhinji vanotevera mutambo wenhabvu havasi kufara nekuti nhengo yeZanu PF, VaPhillip Chiyangwa, vatore chinzvimbo chemutungamiri weZimbabwe Football Association.
Asi zviripo ndezvekuti veruzhinji vacho havasi ivo vanosarudza vatungamiri venhabvu asi kuti izvi zvinoitwa neZifa Council, iyo inozivikanwa zvikuru nemhaka yehuori.
Mamiriro akaita zvinhu pari zvino ari kuratidza kuti VaChiyangwa vangangotora chigaro ichi sezvo vari kufarirwa neZifa Council mushure memisangano yavakaita navo kubvira musi uyo vakati vari kuda kutungamira sangano renhabvu iri.
Asi vakawanda vari kuti VaChiyangwa havakodzeri kutora basa iri sezvo vari kuda kuti papinde munhu akambotamba nhabvu kana ane nhorondo yekutungamira mutambo uyu.
Asi VaChiyangwa vari kuti vane mari yekukwanisa kusandura zviri kuitika munhabvu muZimbabwe.
Asi vaimbove murairidzi wemaWarriors, VaMisheck Chidzambwa, vanoti kunofanira kusatariswa zvemari asi kuti munhu ane ruzivo rwenhabvu here uye kutungamira zvinhu zvinobudirira munyika.
Nhengo yeZimbabwe National Soccer Supporters Association, VaStanford Makwiro, vanoti hakudiwe munhu anoti anobuditsa mari yake yemohumwe yekuburitsa Zifa mumadhaka airi, asi kuti munhu anokwanisa kuti Zifa ishande zvisina huori mukati.
Muteveri weDynamos, VaPeter Mukweva, vanoti nhabvu muAfrica iri kufa nemhaka yekuisa pazvinzvimbo vanhu vasingazive zvemutambo uyu.
Vachitaura nevamwe vavo pane imwe nzvimbo yavanga vachitandara, VaMukweva vakati zviri kuda kuitwa munhabvu muZimbabwe zvakafanana nezviri kuitwa muAfrica umo vanoti nhabvu yawira pasi vachitarisa kubudirira kwayo kuEurope neku South America.
VaJosiah Munetsi, avo vanove nhengo yerimwe sangano revatsigiri vemaWarriors, reWarriors Fan Club, vanoti munhabvu hamudiwe munhu anonzi ane mari sezvo Zifa iine mari yayo kudhara.
Pari zvino vaimbotambira maWarriors, VaJames Takavada, naVa Alexander Maseko, ndivo chete vabuda pachena kuti vari kuda kukwikwidzana naVa Chiyangwa.
Benjani Mwaruwari, uyo anga achitarisirwawo kukwikwidza chinzvimbo ichi, anonzi ari kuzvipira kuve mutevedzeri wemutungamiri wenhabvu muZimbabwe. Vanga vari mutevedzeri wemutungamiri weZifa, VaOmega Sibanda, vanotiwo vari kukwikwidza chigaro chemutevedzeri wemutungamiri weZifa.
Vese vari kuda kukwikwidza vanofanira kuve vanyoresa mazita avo 12 dzemanheru eChina dzisati dzadarika.
Vaendesa magwaro ayo kusvika pari zvino ndiVaChiyangwa, VaSibanda, vaimbove nhengo ye Zifa Board, Va Trevor Carlise pamwe nemutauriri weguta reHarare, Va Leslie Gwindi.
Hazvisati zvazivikanwa kana VaMaseko naMwaruwari vasvitsawo magwaro avo.
Sarudzo yemutunganiri weZifa iri kuitwa musi wa 5 Zvita.
Bazi rezvehutano rakazivisa nemusi weChina kuti vanhu vanosvika zviuru zvitatu nemakumi mapfumbamwe nevaviri, kana kuti 3 092, vakabatwa nechirwere charura pasi rose cheCovid-19, uye huwandu hwevanhu vafa hwakakwira kusvika pamakumi mashanu nevatatu, kana kuti 53.
Bazi iri rakazivisawo kuti huwandu hwevanhu vakanga vapora kusvika nezuro hwakanga hwave pavanhu mazana mapfumbamwe nemakumi maviri nevana, kana kuti 924.
Vanhu vanosvika mazana maviri negumi nevatatu kana kuti 213, vakawanikwa vaine chirwere ichi pavanhu zviuru zvitatu nezana nemakumi mapfumbamwe nemumwechete, kana kuti 3 191, vakavhenekwa kuona kana vaine chirwere ichi.
Dunhu reHarare ndiro riri pamusoro pahuwandu hwevanhu vane chirwere ichi, riine vanhu vanosvika chiuru nemakumi manomwe nevashanu, kana kuti 1 075, richiteverwa nedunhu reBulawayo, iro rine vanhu mazana masere nevashanu kana kuti 805 vabatwa nechirwere ichi kusvika nemusi weChina.
Makambani akawanda munyika anonzi ari kumbovhara zvichitevera kuwanikwa kwevamwe vashandi vaine chirwere ichi.
Nemusi weChitatu, kambani yemabhazi yeZUPCO, iyo inove ndiyo chete ine mvumo yekutakura veruzhinji munguva ino yemutemo unorambidza kufamba famba kwevanhu, yakazivisa kuti vashandi vayo gumi vakanga vawanikwa vaine chirwere ichi mushure mekuvhenekwa nevashandi vebazi rezvehutano.
Izvi zvinonzi neimwe nyanzvi yezvehutano vari chiremba, Dr. Edgar Munatsi, hurumende inofanirwa kusimbisa hurongwa hwekutevera vese vakambosangana nevashandi ava pamwewo nevanho vose vari kuwanikwa vaine chirwere ichi, uyewo vose vanofamba nemabhazi eZUPCO vanofanirwa kuvhenekwawo kuti havana chirwere ichi here.
Dr. Munatsi vanoti hurumende inofanirwa kutarisisa zvakare hurongwa hwayo hwekuti ZUPCO ndiyo chete inofanirwa kunge ichitakura veruzhinji munyika, kuitira kuti ibvumidzewo vamwe vane dzimotokari dzavo kutakurawo vanhu.
Johns Hopkins University Hospital yemuno muAmerica inoti vanhu vanodarika mamiriyoni gumi nemanomwe nezviuru mazana matatu kana kuti 17.3 million vabatwa nechirwere ichi pasi rose, icho chaurayawo vanhu vanodarika zviuru mazana matanhatu nemakumi manomwe nezvitatu kana kuti 673,000 pasi rose.
Dr. Munatsi vanoti kunyange hazvo huwandu hwevanhu vari kuongororwa kana vaine chirwere cheCovid-19 pazuva hwave kuwanda, hurumende inofanirwa kutokwinya kuti iwedzere kuitira kuti irwisane nechirwere ichi.
Kanzuru yeguta reHarare inoti neMuvhuro iri kuparura chirongwa chekuchenesa guta icho chichaona musi weChishanu wekupedzisira mumwedzi wega wega uchisendekwa parutivi sezuva rekuchenesa guta.
Mutauriri wekanzuru yeHarare, VaMichael Chideme, vanoti kanzuru yatora danho iri kuitira kupa mukana kuvagari vese pamwe nevemabhizimusi kuti vaitewo bandiko ravo mukudzosera guta reHarare pambiri yaro yekare yekuve guta rinobwinya, kana kuti “Sun Shine City”.
VaChideme vanoti kuburikidza nechirongwa ichi, vagari pamwe nevashandi mumakambani akasiyanasiyana vanenge vachitarisirwa kubata mitsvairo pazuva iri vachichenesa misha yavo pamwe nenzvimbo dzavanogara, vachitiwo kanzuru yavo ichaonawo kuti yatakura marara ose anenge aunganidzwa nevanhu munzvimbo dzavo.
Guta reKigali rekuRwanda rine mukurumbira wekuve guta rakachenesesa muAfrica yose kuburikidza nechirongwa chakaparurwa nenyika iyi muna 2009 chinonzi “Umuganda.”
Chirongwa ichi chinonzi chinomanikidza zvizvarwa zvenyika iyi, kusanganisira mutungamiri wenyika nemakurukota ake, kuchenesa nzvimbo dzavagere musi weMugovera wekupedzisira mumwedzi woga woga.
Rimwe sangano revagari vemuHarare reHarare Residents Trust, rinoti riri kushungurudzwa nehurongwa hwekanzuru yeguta iri hwekuda kuvhara zvimwe zvibhorani zvinonzi zviri kuburitsa mvura ine tsvina, izvo zviri iyo imwe nzira iri kuwanisa vagari mvura.
Mutungamiri wesangano iri, VaPrecious Shumba, vanoti sangano ravo riri kukurudzira kanzuru kuti itsvage nzira dzekuchenesa nadzo mvura yemuzvibhorani iyi, panzvimbo yekuti izvivhare.
VaShumba vanoti zvibhorani ndiyo chete nzira inovimbika iri kuwana nayo vagari mvura yekushandisa sezvo kanzuru iri kukundikana kuvawanisa mvura yakachena nguva dzose.
Izvi zvinotevera mashoko akataurwa nemusi weChipiri nemutauriri wekanzuru, VaMichael Chideme, kubepanhau reDaily News, ekuti zvibhorani zvakanzi zviri kuburitsa mvura ine tsvina muHarare zvichavharwa.
VaChideme vanonzi vakatiwo vagari vanenge vachida kushandisa mvura yemuvhu vanofanirwa kutanga vaita kuti iongororwe navanamazvikokota vasati vachera zvibhorani.
Svondo rapera gurukota rezvehutano, VaDavid Parirenyatwa, vakazivisa kuti pazvibhorani makumi maviri kubva muzvibhorani makumi matatu nematatu zvemumusha weMbare zvine mvura yakaongororwa zvakawanikwa zviine mvura yakasviba.
VaParirenyatwa vakazivisawo kuti zvikamu makumi mapfumbamwe nezvishanu kubva muzana zvemvura yepasi munzvimbo zhinji dziri kutorwa mvura muguta zvine mvura ine tsvina.
VaShumba vanoti kanzuru inokwanisa kuisa twumasefa twunochenesa mvura yemuzvibhorani kana kuwanisa vagari mapiritsi ekuchenesa mvura vasati vaishandisa.
Nyika dzakawanda pamwe nemasangano akasiyanasiyana pasi rose vave kutora matanho akasiyanasiyana ekudzivirira kupararira kwehutachiwana hwechirwere che coronavirus, icho chinonzi chabata vanhu vanodarika zviuru makumi mapfumbamwe pamwe nekuuraya vamwe vanodarika zviuru zvitatu pasi rose.
Mutungamiri wenyika, VaEmmerson Mnangagwa, vazivisa neChitatu kuti hapana mushandi wehurumende achabvumidzwa kufamba achienda kunze kwenyika, senzira yekudzivirira kuti chirwere ichi chisapinda munyika.
Gurukota rezvehutano Doctor Obadiah Moyo, vakazivisawo zvakare kuti hurumende yave kuti vanobva kumatunhu akabatwa nedambudziko rechirwere ichi vaburitse magwaro akadhindwa navanachiremba kuti havana kubata chirwere ichi
Sangano rinoona nezvehutano pasi rose, reWorld Health Organisation, rinonzi riri kukurudzirawo matanho akasiyanasiyana ekudzivirira kupararira kwechirwere ichi, anosanganisira kuti vanhu vasashandisa mari mukubhadhara zvitengwa, sezvo hutachiwana huchikwanisa kubatirawo pamari.
Bhanga repasi rose, reWorld Bank, pamwe neIMF vakazivisawo neChipiri kuti gore rino havasi kuita misangano yavo yepagore inosiitirwa muWashington D.C. nekutyira kupararira kwechirwere ichi.
Gore rino masangano maviri aya akati achaita misangano iyi achishandisa madandemutande, kana kuti “virtual format”.
Nyika ye Italy inonzi yazivisawo kuti ichambovhara zvikoro kwemasvondo maviri, kuchitiwo masangano emitambo yakasiyanasiyana ave kutorawo matanho anosanganisira kumbomisa mitambo yacho.
Sachigaro vesangano ravanachiremba vanorwira kodzero dzevanhu, reZimbabwe Association of Doctors for Human Rights, Doctor Fortune Nyamande, vanoti zvakakosha kwazvo kuti vana veZimbabwe vari munyika dzakasiyanasiyana vatevedzere nzira dzinenge dzichikurudzirwa kuti dzinodzivirira kupararira kwechirwere ichi.
Doctor Nyamande vanotiwo vanhu vanofanirwa kutorawo matanho ekuzvichengetedza akaita sekugeza maoko, kuvhara muromo kana vachikosora, kusabatana maoko pamwe nekusaungana.
Premier Soccer League yavhura mukana wezvikwata wekutenga vatambi vatsva pamwe nekutengesa vavasisade.  Gonhi remukana uyu richavharwa musi wa 31 Chikunguru apo zvikwata zviri kutarisirwa kuve zvatenga vatambi vavanotarisira kuti vachavabatsira kutora mukombe we Castle Lager Premier Soccer kana kuvabvisa mumadhaka ekuenda mu Division One gore rinouya.  Izvi zvichapawo mukana Dynamos wekunyoresa semutambi wayo, Roderick Mutuma, uyo akamborambidzwa nePSL muna Kurume achinzi iye aive auya kuDynamos nguva yekunyoreswa kwevatambi vainge vachibva kunze dzimwe nyika yaive yadarika.  Mutuma anga achitambira chikwata che Bloemfontein Celtic chekuSouth Africa gore rapera.  Pari zvino hapana chikwata chiri kuratidza kuti chichatora mukombe wePSL sezvo zvikwata zvina zviri pamusoro zvakasiyana nepoindi imwe chete.  Saka zvave kuvarairidzi vezvikwata kuti vachazvifambisa sei panguva ino apo vatambi vavachatenga ndivo vacharatidza kuti pfungwa dzavo dzakadzama sei munyaya dzenhabvu.  Mukuru wekumahofisi ePremier Soccer League, VaKennedy Ndebele, vanoti makwikwi aya asvika pakunakidza zvakaoma.  Pari zvino zvinhu zviri kufamba zvakanaka kuzvikwata zvine mukurumbira cheHighlanders, Dynamos neCaps United izvo zviri pamusoro.   Murairidzi weCaps United, Taurayi Mangwiro, anoti zvinhu zvavo zvave mugwara mushure mekutanga zvisina kunaka.  ZPC Kariba, iyo isati yamborohwa gore rino yakatamba mutambo wayo nezuro apo yakarova Hwange 2-0 vachienda pachinhanho chechipiri pasI peHighlanders.  Limited Chikata uyo akanwisa nezuro anoti iye chinangwa chavo ndechekuramba chiri pazvikwata zvina zvinorura muZimbabwe.  Highlanders iri kutarisira kuwedzera mapoinzi ayo pamusoro apo iri kutamba neHow Mine neSvondo panguva imwecheteyo Dynamos iri kubandana neBlack Rhinos mumutambo Dynamos iri kutarisirwa kukunda muNational Sports Stadium.  Asi maziso ese ari kuChiredzi uko kune mvonga mupopoto vanhu vachitarisa ivo kuti murairidzi wechikwata ichi, Moses Chunga, achange ari pabasa here mushure mekunge vanoti vanotungamira chikwata ichi vati vakamudzinga basa iye achiti haadzingike sezvo ari mumwe wevaridzi vechikwata chimwe chetecho.  Chiredzi, iyo iri pasi pasi muPremier Soccer League, iri kusangana neHarare City.
Gurukota reChina rinoona nezvekudyidzana nedzimwe nyika, VaWang Yi, vakapinda munyika neMugovera manheru murwendo rwavo rwekupedzisira rwekushanyira nyika shanu dzemuAfrica.
VaWang, avo vakashanyirawo Egypt, Djibouti, Eritrea neBurundi, vari kutarisirwa kuve munyika kwemazuva matatu, uye neMuvhuro vari kutarisirwa kusangana nemutungamiri wenyika VaEmmerson Mnangagwa, avo vari pazororo ravo repagore.
VaMnangagwa vanonzi vachambosiya zororo ravo kuti vasangane nemuyenzi wavo uyu, kunyange hazvo mutewedzeri wavo, VaConstantino Chiwenga vari ivo vakafanobata chigaro chemutungamiri wenyika.
Bepanhau reSunday Mail rinoti gurukota iri rakatumwa nemutungamiri weChina VaXi Jingpin murwendo rwunonzi rwakakosha zvikuru urwu.
Nhume dzemutungamiri weChina dzinonzi dzinopinda muAfrica kutanga kwegore roga-roga senzira yekusimbaradza kudyidzana mune zveupfumi pamwe nezvematongerwo enyika.
China ine mabasa ebudiriro akawanda ainonzi iri kubatsira nawo Zimbabwe, kusanganisira kuvakwa kweparamende itsva muHarare.
Nyika iyi inobatsirawo Zimbabwe nezvakawanda zvinosanganisira zvekudya zvakaita semupunga.
Asi vamwe, kusanganisira vanopikisa hurumende, vanoshoropodza hukama hwenyika mbiri idzi vachiti huri kuremera divi rimwechete setsvimbo sezvo Zimbabwe iri iyo iri kutorerwa hupfumi hwayo neChina.
Nyanzvi mune zvematongerwo enyika vachishanda vakazvimirira, VaCharles Mutasa, vanoti vanoona sekunge rwendo rwaVaWang urwu rwakakosha zvikuru sezvo Zimbabwe neChina dziine hukama hwunobva kure.
VaMutasa vanoti havaoni sekunge Zimbabwe ndiyo iri kurasikirwa zvakanyanya, asi kuti zviri kuhutungamiri hwenyika dzinenge dziine hushamwari idzi kuti dzichengetedze hukama hwadzo, vachiti kana China yakakwanisa kuwana zvakawanda zvinoreva kuti hutungamiri hweZimbabwe ndihwo hunenge husina kurongeka.
Vamiriri vevashandi vehurumende vari pasi pesangano reApex Council vari kutarisirwa kusangana zvakare mangwanani ano nevamiriri vehurumende pamusangano weNational Joint Negotiating Council, uyo unotarisirwa kugadzirisa gakava renyaya dzemihoro.
Mapoka maviri aya akasangana zvakare svondo rapera neChishanu, asi musangano uyu unonzi hauna chawakaburitsa mushure mekunge vashandi varamba kutambira zvakanga zvaiswa patafura nehurumende, izvo zvinonzi zvaizosiya mushandi anotambira muhoro wepasi achitambira mihoro iri pakati pemadhora zviuru zviviri nemazana maviri nezviuru zvitatu nemazana mashanu zvemadhora emunyika pamwedzi.
Munyori mukuru musangano reApex Council VaDavid Dzatsunga vanoti vanotarisira kuti musangano weMuvhuro uyu uchagadzirisa zvichemo pamwe nekutambura kwevashandi vehurumende.
VaDzatsunga, avo vasina kuda kubuda pachena kuti hurumende yakanga yakapfumateyi pavakasangana svondo rapera, vanoti hurumende yakanga yadzoka yakwidza zvishoma zvayaive nazvo kubva pamusangano wavakanga vamboita asi vakada kutanga vambonzwa kubva kunhengo dzavo vasati vaita zvemusoro wavo.
Chimwe chinonzi chakatadza kuwiriranwa yaive nyaya yekuti mari idzi dzotambiriswa vashandi kubva mwedzi upi sezvo hurumende ichinzi yaida kuti itange kupa vashandi vayo mihoro mitsva iyi muna Kukadzai, asi vashandi vachida kuti vatange kutambiriswa mari idzi mwedzi uno waNdira.
Pari zvino vashandi vehurumende havasi kuenda kumabasa mazuva ose, vachiti havachakwanisa kuti vange vachiwana mari dzekufambisa.
Mwedzi wapera hurumende yakavapa mari dzekubatsirikana dzaisvika kumadhora mazana manomwe, asi VaDzatsunga vanoti hadzina zvikuru zvadzakavabatsira nazvo sezvo vashandi vagara vanyura mumadhaka nekuda kwenhamo.
Vashandi vehurumende vagara gore negore vachinetsana nemushandirwi kuti vawedzerwe mihoro inoita kuti vakwanise kurarama, ukuwo hurumende ichiti homwe dzayo dzakabooka.
Hurumende yazivisa mazita evanhu vose makumi maviri nevana vakafa mutsaona yemumugodhi kuBattlefields kuKadoma mushure mekunge mvura yapinda mumigodhi miviri usiku hweChipiri svondo rapera.
Bepanhau reChronicle rinoti vakashaika mutsaona iyi ndiJabulani Moyo wekuBattlefields kwakare; Josias Muzadzi (45) wekuZhombe; Liberty Koke (26) wekuGokwe; VaAugustine Chindoza (39) wekuBikita; Wellington Kwari wekuKadoma; Takanda Mushore (27) wekuKwekwe; Tobias Takaendesa, wekuKadoma; Winston Muziribo (22) wekuGokwe; Mayana Bvunzawabaya (27) wekuGokwe; Misheck Ncube (30) wekuMudzi; Keith Muderedzi (31) wekuKadoma, naEborn Kaseke (24) wemubhuku rekwaMatarutse kuMarondera.
Vamwe vakafa mutsaona iyi vanoti Thulani Sibanda (18) wekuKwekwe; John Mufakose (29) wekuGokwe; Norman Billion (39) wekuKadoma; Andrew Mharadze (26) wekuGokwe; Tinashe Shanda (22) wekuGokwe; Givemore Munyengeri (42) wekuBattlefields; Trynos Zindonye (31) wekuGokwe; Clever Takaendesa (47) wekuShurugwi; Tafadzwa Mubaiwa (22) wekuGokwe; Tinei Tembo (31) wekuBattlefields; Charles Jacob (25) wekwaMurehwa, naDavid Martin (38) wekuKadoma.
Gurukota rezvekutongwa kwematunhu, VaJuly Moyo, avo vashanyira nzvimbo iyi, vazivisawo kuti hurumende inofunga kuti yakwanisa kuburitsa vanhu vose makumi matatu nevaviri vapenyu nevakafa, vaive mumugodhi weJongwe Cooperative Mine, vachitiwo panofungidzirwa kuti mune mumwe mugodhi weCricket Number 3 Mine munogona kunge muine vanhu vana vangadai vakavharirwa.
Izvi zvinouya panguva iyo sangano remakereke, reZimbabwe Council of Churches, ZCC, raita munamato muKadoma wekurangarira vakashaya mutsaona iyi pamwe nekunyaradzana nehama neshamwari dzevakasha ava nevakapona mutsaona iyi.
Vanoona nezvezvirongwa musangano reZCC, VaFambai Ngirande, vanoti sangano ravo ranga richibatsirana nemamwe mapoka anosanganisira mapurisa, nevanonunura vanhu munjodzi vari kuita basa rekutsvaga vanhu pasi pemigodhi iyi kubva paitika tsaona iyi.
Pahuwandu hwevanhu vangadai vakanga vari pasi panguva yakaitika tsaona iyi, VaNgirande vanoti zvinonetsa kuti vanhu vatambire kuti migodhi miviri iyi ingadai yaingove nevanhu makumi matatu nevatanhatu chete panguva iyi.
Mutungamiri weNational Constitutional Assembly, Muzvinafundo Lovemore Madhuku, avo vari mugungano rePolitical Actors Dialoge kana kuti POLAD, vari kushora zvikuru hurumende nedanho rekuda kuvandudza bumbiro remitemo vachiti izvi zvinofanira kutanga zvabva kuvanhu.
VaMadhuku vanoti bumbiro remitemo harifanirwe kuchinjwa nehurumende inenge ichitonga sezvo zvichiratidza pachena kuti hurumende iyi inenge yava kuda kuita zvido zvayo pabumbiro rakabva muvanhu.
Asi gurukota rinoona nezvemitemo, VaZiyambi Ziyambi, vanoti hapana chakaipa pane zviri kuitwa nehurumende zvekuvandudza zvikamu zvine chekuita nekudomwa kwevatevedzeri vemutungamiri wenyika, kuwedzerwa kwemakore evatongi vanenge vasvika makore ekuenda pamudyandigere, uye kuda kuvandudzwa kudomwa kwevachuchusi vakuru vehurumende.
Vanopikisa hurumende vanoti zviri kuda kuitwa izvi zvakanangana nekuda kupa masimba akawanda kumutungamiri wenyika.
Nhasi, America iri kupemberera kuwana kwayo kuzvitonga.
America iri kurangarira zuva remugore ra 1776, apo vamiriri venzvimbo gumi nenhatu, idzo dzaive pasi peGreat Britain, vakanyorerana chibvumirano chekuzvitonga, kubva muhutongi hweGreat Britain.
Apa ndipo pakatanga zviri pamutemo hondo yemakore manomwe America ichirwira kuzvitonga. Asi chimwe chiitiko chakakosha mugakava raivepo, chakaitika musi wa Kubvumbi 18, 1775 apo pakatanga kurwisana mauto ekuBritain nemauto emuAmerica mudunhu reMassachusetts.
Pfuti yakatanga kuridzwa musi uyu, yakazozivikanwa sepfuti yakarira ikanzwikwa nepasi rose, sezvo yakaratidza shanduko yaizobva mukubudirira kweAmerica kubva muhutongi hwenyika yainge yakasimba zvikuru pasi rose.
Mushure meshanduko iyi, kufunga kwevanhu vakasununguka, kwakava tsika nemagariro evanhu vemuAmerica.
Izvi zvinosanganisira kuvambwa kwekereke yeAnglican, kusununguka kwemunhu wese, ukwo kwakatambirwa nekukurumidza nematunhu aimbove pasi peBritain.
Zvakakosha zvakaitika, hwaive hukama hwehurumende nevanhu vainotonga, uhwo hwakachinja zvikuru mumatunhu emuAmnerica.
Hutongi hwaibva pamusoro hwuchienda pasi, hwakabviswa, pakava nehutongi hwemumatunhu hwaisarudzwa neveruzhinji.
Veruzhinji vakatanga kuva nechekuita mumashandiro edzihurumende dzematunhu avo, uye vanhu vakawanda vakatanga kuwana kodzero dzekuvhota, uye kupinda zvakanyanya mune zvematongerwo enyika.
Nyika dzemuEurope dzakazvionawo.
Nyika dzaive pasi pemadzimambo nemadzimambokadzi dzaishuvira kukundikana kweAmerica – vaipikisa hutongo hwemadzimambo nemadzimambokadzi vakaonawo kuti shanduko yakaitika muAmerica yaikwanisa kubvisa dzihurumende pazvigaro, uye kuti munhuwo zvake, aikwanisa kupinda munyaya dzekutongwa kwenyika yake.
Mugwaro rekutara kuzvitonga kweAmerica, VaThomas Jefferson vakanyora kuti “vanhu vose vakasikwa zvakafanana.”
Mashoko aya akaita kuti vanhu vatsigire kuzvitonga nekurwira rusununguko munyika dzinoti Netherlands, Belgium, Ireland, Poland ne Haiti, uye nepasi rose.
Mashoko aVaJefferson akashandiswa mugwaro rekuzvitonga rekaitwa muFrance.
Mashoko aya akafadzawo vatungamiri vakaita sa Simon Bolivar, izvo zvakaita kuti vadzanyiriri vapikiswe nenzira dzakabudirira munyika dzemu Latin America.
Makore mazana maviri apfuura, Marquis de Lafayette, rimwe remagamba eshanduko muAmerica, akati “Hunhu hwakunda hondo. Nyika yasununguka zvino.”
Zvinoreva shanduko yemuAmerica, zvakabata pasi rose, uye zvinoramba zvichiyemurwa muzuva ranhasi.
Chimwe chizvarwa cheZimbabwe change chichidzidza muAmerica kuAndrews University kuMichagan, Muzvare Mellisa Jacquiline Mukutiri, vakashaya neMuvhuro mushure mekubatwa nechirwere cheCoronavirus kana kuti Covid-19.
Muzvare Mukutiri vange vave nemakore gumi nemapfumbamwe.
Hanzvadzi yavo, VaTafadzwa Mandaza, avo vari kuZimbabwe, vanoti mhuri yavo yarasikirwa zvikuru.
Vatiwo amai vaMuzvare Mukutiri vanogara kuMichigan, vakadzimirwa nerufu urwu zvekuti vari kutadza kana kutaura izvo zvaita kuti vati Studio7 itaure naivo Va Mandaza.
Muzvare Mukutiri vanonzi vange vane chirwere che asima asi vakazobatwa neCoronavirus iyo yazotora hupfenyu hwavo.
Hurongwa hwekuradzikwa kwaMuzvare Mukutiri hausati hwaziviswa.
"Tiri kudzamirwa semhuri uye baba vamuzvare Mukutiri vakashaya vakasiya amai vake vari chirikadzi. Vakauya kuAmerica semhuri uye muzvare vaigona zvikurusa muchikoro vachifarira kuvenga mabhuku avo, mhuri yedu yarasikirwa zvikuru," VaMandaza vaudza Marvellous Mhlanga-Nyahuye weStudio7.
Studio7 haina kukwanisa kunzwa divi rechikoro chepamusoro paidzidza Muzvare Mukutiri sezvo nhare dzepachikoro ichi dzange dzisiri kudairwa sezvo zvikoro zvizhinji zvakavharwa muAmerica pari zvino nepamusoro pedambudziko rechirwere cheCoronaviru.
Muzvare Mukutiri vanonzi vakatanga kurwara vari kuchikoro ndokuzoendeswa kuchipatara uko vakazoshaya vari.
Muzvare Mukutiri ava munhu wechipiri ari chizvarwa cheZimbabwe kushaya nechirwere cheCoronavirus zvichitevera kushaya kwemutori wenhau, Zororo Makamba, mwanakomana wamuzvnabhizinesi James Makamba.
Zororo aradzikwa neChipiri muHarare pachitevedzwa zviri kukurudzorwa kuti munhu avigwe mukati memaawa makumi maviri nemana mushure mekufa neCovid-19.
America iri kutatarikawo kurwisa chirwere ichi. Dunhu reMichigan, uko kwanga kuchidzidza Muzvare Mukutira, rave nevanhu nemazana manomwe nemakumi mapfumbamwe nemumwe chete vabatwa nechirwere ichi, ukuwo vanhu makumi maviri nevana vachinzi vafa nechirwere ichi.
America yose yava nevanhu vanodarika makumi mashanu ezviuru vabatwa neCoronavirus, uye vanhu mazana matanhatu nemakumi manomwe vafa nechirwere ich kusvika pari zvino.
Pasi rose rava nevanhu vanodarika mazana mana ezviuru vabatwa nechirwara chakatangira kuChina gore rapera, uye vanhu vafa pasi rose vadarika zviuru gumi nezvisere zvine mazana mashanu nemakumi mashanu.
Bazi rezvemamiriro ekunze reMeteorological Services Department rinoti munzvimbo zhinji dzenyika munenge muchinaya mvura kutanga svondo rino rose.
Vanhu vakawanda munyika vari kuchema chema nekupisa zvakanyanya kwezuva.
Bazi iri riri kuyambirawo vanhu kuti vangwarire kurohwa nemheni.
Mukuru anoona nezvemamiriro ekunze VaJames Ngoma muMet Department vanoti nzvimbo dzakawanda kusanganisirira muBulawayo neHarare dzichanaya mvura yakawanda.
Asi vati nzvimbo dziri kumabudazuva kwenyika dzinenge dzisina mvura yakwana.
Vanachiremba vakuru vabatana navanachiremba vadiki mukuratidzira vachizivisa hurumende kuti havasi kuzoshanda kuzvipatara zvehurumende pamwe nekumasejari kwavo kusvika mumwe chiremba anonzi akapambwa neMugovera awanikwa.
Doctor Peter Magombeyi, avo vakafanobata chigaro chemutungamiriri weZimbabwe Hospital Doctors Association, vanonzi vakapedzisira kuonekwa neMugovera vasati vapambwa kubva pamba pavo kuBudiriro muHarare.
Vana Chiremba varatidzira vachifamba kubva pachipatara cheParirenyatwa kusvika pedyo nemahofisi emutungamiriri wenyika VaEmmerson Mnangagwa uko vamiriri vavo vazonosvitsa tsamba yenyunyuto mushure mekunge mapurisa arambidza mhomho yese yaana chiremba kuti isvike kumahofisi emutungamiriri wenyika.
Vachitaura neStudio 7, mumwe chiremba anove nyanzvi muzvirwere zvevana, Doctor Bothwell Mbuvayesango, vanotsidza kuti hapana munhu wavari kuzorapa kana Doctor Magombeyi vasina kuwanikwa. Doctor Mbuvayesango vanoti izvi ndizvo zviri mutsamba yenyunyuto yanosiiwa kumahofisi emutungamiriri wenyika.
Doctor Mbuvayesango vanotiwo zvinokatyamadza kuti munhu angatorwa zvinechisimba nekuda kwekungotaura kuti mari iri kutambirwa nanachiremba haisi kukwana.
Mumwe zvekare chiremba mukuru, Doctor Felicity Gumbo vanoti vanga vari pakuratidzira apa senzira yekuratidza hurumende kuti vanachiremba vakuru vari kutsigira vanachiremba vadiki mune zvavari kunyunyuta nazvo, kusanganisira kutsakatika kwaDoctor Magombeyi pamwe nemari shoma dziri kutambirwa navanachiremba.
Imwe nhengo zvakare yesangano reZimbabwe Hospital Doctors Association, Doctor Tapiwa Mungofa, avo vanoshanda paHarare Central Hospital apo paishandawo Dr Magombeyi, vanoti vasiya tsamba yenyunyuto kumahofisi emutungamiriri wenyika uye vachange vachizoendesa tsamba yenyunyuto iyi kune mamwe mapazi ehurumende. Vanotiwo kana Doctor Magombeyi vasina kuwanikwa hapana basa richabatwa navanachiremba.
Doctor Norman Matara veZimbabwe Association of Doctors for Human Rights vakurudzira hurumende yaVaMnangagwa kuti izadzikise zvainotaura zvekuti inoremekedza kodzero dzevanhu. Vanoti hurumende ikasakurumidza kugadzirisa nyaya yekutsakatika kwaDoctor Magombeyi zvichaunza kusagadzikana munyika.
Muzinda weAmerica muZimbabwe vazivisawo padandemutande reTwitter kuti kubva muna Ndira wegore rino vanhu vanosvika makumi mashanu vatorwa zvechisimba kubva mudzimba dzavo, uye hapana ati ambosungwa nenyaya idzi. Muzinda uyu wakakurudzira hurumende kuti itore matanho nekukasika.
Gurukota rezvehutano Doctor Obadiah Moyo nezuro vakati bazi ravo riri kushungurudzikawo nekushaikwa kwemumwe mushandi waro uye vari kuita zvese zvavanogona kuti Doctor Magombeyi vawanikwe.
Mugwaro rakabudiswawo nemapurisa, mutauriri wemapurisa Assistant Commissioner Paul Nyathi vakatiwo kushaikwa kwaDoctor Magombeyi kwakamhangarwa kumapurisa ekuBudiriro.
Mutungamiri wenyika, VaRobert Mugabe, nemusi weChitatu vakasimuka munyika vakananga kuSingapore uko vanonzi vari kuenda kunoona vanachiremba vavo.
Mutauriri waVaMugabe, VaGeorge Charamba, vanoti rwendo urwu rwakagara rwarongwa kare uye VaMugabe vanotarisirwa kudzoka svondo rinouya.
Asi izvi hazvisi kumisa vanhu kutaura sechave chigariro musoro wetsuro kushaya nyanga pose panobuda vamugabe munyika.
VaMugabe vari kuenda kunorapwa kunze uku munyika vanachiremba navanamukoti vari mukuramwa mabasa uye vamwe vashandi vehurumende vazivisa kuti vave kupinda mukuramwa mabasa kutanga neMuvhuro.
Hurumende inoti haina mari asi nenzendo dzaVaMugabe kunze dzinonzi dzinodya mari yakawanda.
Munyika mune matambudziko emafashamu emvura asiya vakawanda vasina pekugara.
Mubato reZanu-PF hamunawo kugadzikana sezvo nemakore aVaMugabe pane kunetsana panyaya yekuti ndiyani achatora chigaro chavo.
Vanoongorora nyaya dzezvematongerwo enyika vakarerekera havo kubato reZanu-PF, VaGadzira Chirumuanzu, vanoti hapana chakaipa kuti VaMugabe vaende kunorapwa uye hapana chinokanganisika munyika nekuti vane vatevedzeri vavo.
Gweta rinorwira kodzero dzevanhu, uye vachishanda neHuman Rights Watch, VaDewa Mavhinga, vanoti VaMugabe vanofanira kuenda pamudyandigere nekuti havachakwanise kuita basa nemazvo nenyaya yekukwegura.
Hurumende yeJapan yapa rubatsiro rwemari inoita miriyoni imwechete yemadhora kumasangano anoti re United Nations Children's Fund (UNICEF) neWorld Food Program, (WFP), iyo ichashandiswa muchirongwa chekuwanisa hutano hwakanaka, kudya kunovaka muviri, kuchengetedzwa kwechikafu, uye kuwaniswa kwemvura yakachena, pekugara, nehutsanana muZimbabwe.
Chirongwa ichi chichafambiswa nemasangano maviri aya, mukuchengetedza raramo yevanoda rubatsiro, zvikuru madzimai nevana vadiki, kuburiukidza nekupindira panguva yavanengte vachida rubatsiro.
Gwaro raburitswa nemasangano maviri aya pamwe nemuzinda weJapan muZimbabwe rinoti chirongwa ichi chinotarisirwa kubatsira vanhu vanoita zana nemakumi maviri nepfumbamwe rezviuru nemazana mashanu nemakumi masere nemumwe, (129, 581).
Mumatunhu anoti Tsholotsho, Mutoko, Centenary, Mbire neMt. Darwin, chirongwa ichi chichabatsira munyaya dzemvura, pekugara pamwe nehutsanana uye kudya kunovaka muviri.
Pamusoro pezvo, kudya kunovaka muviri kuchapiwawo kumadzimai akazvitakura kuTsholotsho, Bubi, Umguza, Lupane, Hwange, Binga neNkayi.
Nyanzvi munyaya dzekuderedzwa kwenjodzi, uye vachidzidzisa paInstitute of development Studies iri pasi peNational University of Science and Technology, VaEverson Ndlovu, vanoti danho rekubatsira ratorwa neJapan iri rakakosha zvikuru, pachitariswa kutambura kunoita vanhu, zvikuru madzimai akazvitakura, uye vari kumatunhu asina kunaya mvura zvakanaka pamwe nemafashamu.
VaNdlovu vanotiwo chakanaka ndechekuti mari iyi haisi kuzoenda mumaoko ehurumende kana mapato ezvematongerwo enyika, avo vanosipomerwa mhosva yekushandisa chikafu nezvimwe zverubatsiro kuita zvematongerwo enyika.
Mauto eZimbabwe National Army anonzi akaungana muChinhoyi pakamba yemapurisa yeChinhoyi Central Police Station, uye pajeri reMurehwa Prisons, paine fungidziro yekuti igadziriro yekuparadza kuratidzira kunonzi kwakarongwa nebato rinopikisa reMDC mumatunhu eMashonaland East neMashonaland West.
Mauto anonziwo ave kuwanikwa pama road block ari kuiswa memapurisa mumigwagwa yemunyika.
Bato reMDC rinonzi riri kuronga kuratidzira nyika yose richida kuti hurumende yaVaEmmerson Mnangagwa igadzirise zviri kunetsa munyika.
Asi mapurisa anonzi akatorambidza kuratidzira kwakanga kwakarongwa neMDC kuChinhoyi nekuMagunje kuMashonaland West.
Murongi wemisangano muMDC, VaAmos Chibaya, vaudza Studio 7 kuti vacharatidzira vachitevera bumbiro remitemo yenyika.
Studio7 yabata Mutauriri wemauto, Colonel Alphios Makotore, kuti tinzwe divi remauto panyaya iyi, asi vati tiite zvekuvatumira mibvunzo netsambambozha, vachiti vanozotipindura nemusi weChishanu sezvo vanga vari kuNyanga.
Vanoongorora zvematongerwo enyika, uye vari mukuru wesangano reCenter for Natural Resource Governance, VaFarai Maguwu, vanoti zvave kuitwa nehurumende zvekungoisa mauto pese pese zvinoratidza kuti pane zvairi kutya.
Ukuwo vanoongorora zvematongerwo enyika vari nhengo yevechidiki muZanu PF, VaTafadzwa Mugwadi, vanoti manyepo kuti mauto aiswa mumatunhu ari kuda kuratidzirwa neMDC sezvo bato iri risina rutsigiro kumaruwa kwacho zvekuti hapana vanobuda kunoratidzira.
Mumwe wevanhu vakatanga hurongwa hwekutsvaga mari yekubatsira mudambudziko reCyclone Idai, VaFreeman Chari, vanoti mari yavakwanisa kuunganidza pari zvino yave kudarika zviuru makumi masere nezvina zvemadhora.
VaChari vanoti vakatanga hurongwa hwe GoFundMe vaine chinangwa chekuunganidza zviuru zana zvemadhora.
VaChari, avo vanogara muAmerica, vanoti vari kushanda nemasangano akazvimirira, pamwe nevanhu vemumatunhu akatarisana nedutumupengo iri.
VaChari vanotiwo pane vana chiremba makumi maviri vaendeswa kumatunhu aya kuitira kuti vanobatsira vanhu vanoda rubatsiro zvichitevera kukuvara kwavakaita mutsaona yemvuramupengo.
"Tiri kushanda nevanhu vari mumatunhu akabatwa nedambudziko iri. Chishuwo chedu ndechekuti vanhu vawane rubatsiro nechimbi chimbi pasina zvekumbomirira kuwana mvumo kumamwe mahofisi. Pari zvino tinofara nevatiri kushanda navo nekuti zvese zvatiri kuita zviri kuitwa pajekerere," VaChari vaudza Studio7.
VaChari vanoti rutsigiro rwavari kuwana kubva kunezvizvarwa zveZimbabwe zviri pasi rose rwunodadisa nekuti dambudziko iri neremunhu wese. Vanoti vakatanga chirongwa ichi mazuva apfuura uye vanoshuwira kuti vanhu varambe vachibatsira nepavanokwanisa sezvo dambudziko iri richiri rakakomba.
VaChari vanoti kune dzimwe dzvimbo rubatsiro harusati rwasvika sezvo kusiri kufambika asi varikushanda nemasangano akawanikwa vachiwunza zvikopokoko munzvimbo iyi kuti vatakurewo chikafu nemishonga zvichieswa kune avo vakatarisana nedambudziko iri.
Gurukota rezvekutongwa kwematunhu, Va July Moyo, vakaumba komiti yekuti iferefete kanzuru yeguta reGweru.
Komiti iyi yakadomwa mwedzi wapera, uye ine vanhu vanomwe, sachigaro wayo ari mumwe mukuru mubazi rekutongwa kwematunhu, vangonzi VaJ. Chinyengetere.
VaMoyo vakagadzawo mumwe mushandi mubazi ravo, Amai J. Nyamutenha, semunhu achange achinyora zvose zvichange zvichiitwa nechikwata ichi.
Vamwe vari muchikwata ichi ndiMuzvare E. E. Veremu, VaC. Mudavanhu, VaC. Mpengesi, VaA. Nhamo naVaE. Gundumura.
Izvi zvakaitwa mazuva mashoma mushure mekunge kanzuru yeGweru yambomisa basa munyori weguta, Amai Elizabeth Gwatipedza, ichivapomera mhosva yekuita huori pamwe nekutadza kuita basa ravo sezvinotarisirwa.
Studio7 yaedza kufonera Va Moyo kuti tinzwe divi ravo, asi vanga vasiri kudaira nharembozha yavo.
Hatinawo kukwanisa kunzwa divi ra Amai Gwatipedza, sezvo vanga vasiri kubatika panharembozha yavo.
Mugwaro ravo ravakatumira kuchikwata chiri kuferefeta kanzuru yeGweru musi wa 22 Gumiguru 2019, VaMoyo vanoti komiti iyo ichaferefeta kanzuru yeGweru, ichabatata nyaya dzakawanda, kusanganisirawo zvakaitika kusvika pakuti Amai Gwatipedza vambomiswa basa.
Meya weGweru, Va Josiah Makombe, vanoti ichokwadi kuti pane chikwata chakadomwa naVaMoyo kuti chiferefete zviri kuitika mukanzuru yavo.
VaMakombe vanoti vakaziviswa naVaMoyo nezvechikwata ichi uye vanotambira zvakaitwa naVaMoyo sezvo vakatevedza mutemo.
Asi vanoti komiti yakadomwa iyi inofanirwa kuita basa rayo ichitevedza mitemo yenyika pasina nyaya dzekupumhana huroyi.
pakombomiswa basa kwakaitwa Amai Gwatipedza, VaMakombe vanoti kanzuru yavo yakaita ongororo zviri pamutemo pakaonekwa kuti munyori weguta aikundikana kuita basa rake sezvinotarisirwa.
Chimwe chiri kukushushikana naVaMakombe inyaya yekuti chikwata chakadomwa naVaMoyo chiri kuita basa racho panguva iyo kanzuru yavo iri kuferefetawo zvakapa kuti Amai Gwatipedza vaombomiswa basa, izvo vanoti zvinogona kuvhiringwa nechikwata chiri kuferefetawo kanzuru yavo.
"Kana kanzura achidiwa nekomiti yaVaMoyo, ukuwo achidiwa kuti ape humbowo kukomiti yekanzuru yedu panoitwa seyi? Zvinoreva kuti zviri kuitwa nekanzuru zvinotombomiswa kuitira kuti munhu uyu amire pamberi pechikwata ichi. Zvinodzosera shure basa redu," vadaro VaMakombe.
Mubatanidzwa wenyika dzemu Africa, African Union, neSvondo wakaparura chibvumirano chezvekutengeserana kwenyika dzemu Africa chinonzi African Continental Free Trade Area (ACfTA).
Chibvumirano ichi chakasainwa nenyika makumi mashanu neina pakaumbwa musika wekutengeserana unonzi mukuru kupfuura imwe yese pasi pose.
Chibvumirano ichi chakatora makore gumi nemanomwe ehurukuro.
Dzimwe nyanzvi munezvehupfumi dzinoti kana chibvumirano ichi chikabudirira chichasimudzira hupfumi hwenyika idzi nezvikamu makumi matanhatu kubva muzana, kana kuti 60%.
Asi nyanzvi idzi dzinobvumavo kuti Africa inezvipingamupini zvakawanda zvinogona kukanganisa mashandiro emusika uyu.
Nyanzvi idzi dzinoti zvimwe zvingakanganisa ACfTA zvinosanganisira kushaikwa kwenjanji nemigwagwa uye migwagwa isingavimbike, kurwisana uye huori munyika idzi.
Asi vanodzidzisa zvehupfumi pa Oxford Spires Academy kuOxfordshire, ku United Kingdom, Muzvare Eunice Chipachini, vaudza Studio 7 kuti ACfTA iyi chinhu chikuru muAfrica vachiti vanovimba kuti chichabatwa zvakanaka kuti nyika dzese dzive nezvadzinowana pasi pechibvumirano ichi.
Vati zvimwe zvinofanirwa kuchenjererwa ndezvekuti nyika dzagara dziine hupfumi kupfuura dzimwe, dzakaita se Nigeria ne South Africa, nedzimwe, handidzo dzega dzichabatsirwa nechibvumirano ichi.
Vanhu vari kutadza kuita vana munyika vave kukwanisa kuzoitawo vana zvichetevera kumutsiridzwa kwechirongwa chekubatsira vanhu ava nekutora mazai amai nekuasanganisa nembeu dzababa muLaboratory pasi pehurongwa hunonzi In Vitro Fertilisation, IVR.
Hurongwa hweIVR hwakambomiswa mumakore ekuma 1990 uye chiremba vakabatsira kumutsiridza hurongwa uhu, Doctor Tinovimba Mhlanga, vanoti vakaona zvakakodzera nekuti pane vanhu vakawanda vari kunetsekana kuita vana munyika.
Hapana humbowo muZimbabwe hunoratidza kuti vanhu vakawanda zvakadii vane dambudziko rekuita vana, asi pasi rese, zvikamu gumi kubva muzana zvevanhu zvakatarisana nedambudziko iri.
Doctor Mhlanga vanoti zvinogona kuita kuti makuriro akaita dambudziko iri pasi rose, ndiwo mawandirowo arakaita munyika.
Doctor Mhlanga vanoti pari zvino vari kubatsira kuuchika vachishandisa humhizva hwechizvino zvino vanhu vakaroorana chete uye kutaura kuno pane mwana akazvarwa nenzira iyi muna Kubvumbi ari kurarama zvakanaka chose.
Vanotiwo pane vanhu vanodarika gumi munyika vane pamuviri pari zvino mushure mekushandisa nzira iyi.
Doctor Mhlanga vanoti munhu anotanga aongororwa kuti chii chiri kumutadzisa kuita mwana asati apihwa mushonga wekuti aiite mazai akawanda.
Vanoti kana izvi zvaitika munhu anozoongororwa zvekare uye vanobva vakohwa mazai acho vosanganisa nembeu yababa.
Vanoti kana nhumbu yabata zai radzorerwa muchibereko chaamai, vanoramba vachiongorora munhu kusvika abatsirwa.
Asi vanotiwo vanowana vanhu kubva kune vamwe vana chiremba uye vanodzesera vanhu ava kunana chiremba vavo pavanongobata pamuviri.
Vanoti kazhinji chinowanzo kukanganisa vanhukadzi kubata pamuviri inyaya yekuti machubhu echibereko chavo enenge akavharika kana kutadza kugadzira mazai akawanda kozitiwo nguva zhinji mbeu yababa inenge isina kusimba kana kuti yakasviba.
Nyanzvi dzehutano dzinoti kutadza kusangana zvakanaka kwaamai nababa kunotadzisawo vanhu kuita vana.
Dr Mhlanga vanoti mbeu yababa inotanga yacheneswa isati yasanganiswa nemazai amai uye zvinongona kuti mmbeu iyi ichenurwe kubva kuhutachiwana hwakaita seHIV izvo zvinoita kuti pazvarwe mwana asina chirwere.
Doctor Mhlanga vanoti pane vanhu vakawanda vemarudzi ese vari kuenda kwavari kunobatsirwa.
Doctor Mhlanga vanoti nzira idzi dzinodaidzira mari yakawanda chose zvekuti inogona kusvika kuzviuru zvitatu nemazana mashanu emadhora.
Vanotiwo kunyange hazvo madzimai ariwo anopomerwa mhosva panotadza kubata nhumbu, varume vanoonekwawo vaine dambudziko guru uye nzira yeIVF inobatsira zvese amai kana baba vachinge vaine dambudziko rakadai.
Vanotiwo IVF Zimbabwe iri kuronga kuumba bhanga rekuchengetera mazai amai kubatsira vaye vati chemberei vanenge vachida kuita vana.
Vanotiwo sezvo IVF ichikwanisa kuitwa chete pazvipatara zvepamusoro zvine malabarotories, vari kuronga kusangana nevebazi rezvehutano kuti vafambe munyika vachikohwa mazai ana amai nembeu dzana baba vachizozvisanganisa kuHarare.
Studio7 haina kukwanisa kutaura nevebazi rezvehutano kuti tinzwe divi ravo panyaya iyi.
Hatinawo kukwanisa kutaura nevabereki vemwana akazvarwa pachishandiswa nzira yeIVF asi Doctor Mhlanga vanoti mhuri iyi haisi kuda kuzikanzwa zita rayo, uye mwana wacho ari kuita zvakanaka chose.
Muimbi asingaoni ane mukurumbira muguta reGweru, VaJohn Madubeko, vanoti vafara zvikuru zvekubata denga mushure mekutambidzwa zvekuridzisa mimhanzi kubva kune mumwe mudzimai anove muzvinabhizimusi wemuguta reHarare asina kuda kudomwa nezita.
VaMadubeko, avo vanonyanyoridzira mumigwagwa yeGweru neKwekwe vaine mwanasikana wavo anemakore mashanu, Kholiwe, vanoti hupenyu hwavo hwashandurwa zvakanyanya nerubatsiro urwu.
Rubatsiro urwu rwauya zvichitevera imwe nyaya pamusoro paVaMadubeko nemwanasikana wavo yakaburitswa neStudio 7 mazuva mashoma apfuura, pamwe nevhidhiyo yavo vaine mwanasikana wavo yakatorwa naVaSam Ngoni Zaranyika mushure mekuvaona vachiridza muGweru, iyo inowanikwawo pamadandemutande eStudio7.
VaMadubeko, avo vane makore makumi mana nemasere ekuberekwa, vanoti vakaberekwa vachiona asi vakazorasikirwa nemeso avo vatokura. Asi vanoti mudzimai wavo akaberekwa asingaoni.
Muimbi uyu anoti anoridza misambo yerhumba nembaqanga, uye anoti nerubatsiro urwu ave kutsvaga zvimwe zvishoma zvasara zvakaita semagatare neamplifier kuitira kuti achibva mumigwagwa aridzirewo munzvimbo dzakasununguka, uye kuumba chikwata chekushanda nacho.
Dhora reRTGS radzikira huremu zvekare kechipiri kubva zvakatarwa huremu uyu nagavhuna weRBZ Doctor John Mangudya apo vakaparura hurongwa hwekufambswa kwemari.
VaMangudya vainge vati dhora iri ritengeswe ne 2.5 (1:2.5) padhora rekuAmerica mumabhanga asi nemusi weChina range rakwira kusvika pa2.7.
Pamukoto dhora rekuAmerica riri kutengeswa ne 3.6 kusvika ku3.8. Vaimbova gurukota rezvehupfumi VaTendai Biti vanoti izvi hazvifashamise uye vayambira kuti zvinhu zvakasagadziriswa munyaya dzezvematongerwo enyika dhora richaramba richishaya simba.
Asi muzvinabhizmisi vari nhengo yeZanu-PF VaGilbert Muponda vanoti zvchatora nguva kuti RTGS rinyatsogadzikane asi vati hurumende iri mugwara.
Vanachiremba, avo vakanga vachiramwa mabasa mwedzi wapera, vanoti zvinhu zviri kugadzikana muzvipatara kubva pavakawirirana nehurumende vakazobvuma kudzokera kumabasa kutanga nemusi weMugovera.
Mutungamiri wesangano ravanachiremba vemuzvipatara zvehurumende, reZimbabwe Hospital Doctors Association, Doctor Amos Tsopo, vanoti zvipatara zvehurumende zvikuru zvinoti Harare Central neParirenyatwa muHarare, zvatanga kutambira varwere, uye vanotarisirawo kuti zvipatara zvose zvemunyika zvinenge zvave kushanda kubva Chipiri, sezvo vanachiremba vose vachange vadzokera pamabasa.
Doctor Tsopo vanoti vanachiremba vakazobvuma kudzokera kumabasa mushure mekuwirirana nehurumende pamari dzekubatsirikana kana vachinge vashanda usiku, kana kuti on-call allowance, dzavaiti vanoda kuwedzerwa, pamwe nezvimwe zvakaita sekuti muzvipatara muwanikwe mishonga.
Chikwata chemaWarriors chasimuka chakananga kuLesotho chiine vatambi vana vakaberekerwa nekukurira kuEngland avo vakamboramba kutambira chikwata ichi.
Tendai Darikwa weNottingham Forest, Kudzai Benyu weCeltic, Macauley Bonne weLeyton Orient, naAdmiral Muskwe weLeicester, avo vakaberekerwa nekukurira kuEngland, vasimuka nechikwata chemaWarriors vakananga kuMaseru kumutambo wekuedzana masimba neLesotho uyo uriko neChitatu manheru.
Aka ndiko kekutanga vatambi ava vachibvuma kutambira chikwata chenyika ichi mushure mekumboramba vachiti ivo nhabvu munyika yaive isina kurongeka zvekukodzera kuti vatambire maWarriors mumakundano eAfrica Cup of Nations kana eWorld Cup.
Asi Darikwa anoti iye azvipira kutambira maWarriors sezvo kunyange akaberekerwa nekukurira kuEngland, midzi yake iri muZimbabwe.
Bonne anoti ari kufara kuuya kuZimbabwe achiwedzera iye kuti achaita nepese paanogona kuti Zimbabwe ibudirire mumutambo wenhabvu.
Murairidzi wemaWarriors, Wilson Mutekede, akadaidza vatambi ava nevamwe vanotambira zvikwata zvemuno kuti aone kuti vanokodzera here kutambira chikwata chake mumitambo ye 2019 Africa Cup of Nations nemimwe ichatevera.
Maneja wemaWarriors, VaWellington Mpandare, vanoti vane chivimbo nevatambi vari mukamba kuti vachamirira nyika zvine mutsindo kwete mumitambo miviri iyi chete asi nemimwe ichatevera.
Darikwa, Bonne, Muskwe naBenyu vachange vari mukamba nemaWarriors kwesvondo rese sezvo chikwata ichi chiine mumwe mutambo wekuedzana masimba neNamibia muWindhoek neMugovera.
Asi Zimbabwe ichange isina Knowledge Musona weKV Ostende kuBelgium naGeorge Chigova vePolokwane City kuSouth Africa, avo vakakuvara mumitambo yezvikwata zvavo mukupera kwesvondo.
Asi vamwe vatambi vese kusanganisira Marvelous Nakamba weClub Brugge kuBelgium, Kuda Mahachi weGolden Arrows kuSouth Africa, naTendai Ndoro weAl Faisaly kuSaudi Arabia, vari kupinda munhandare mumitambo yekuedzana masimba iyi.
Mitambo yekuedzana masimba iyi inoshandiswa neveFifa muongororo yavo yemamiriro ezvikwata zvenyika muhurongwa hwepasi rese kana kuti maWorld Rankings.
Zvamira zvakadai, veZimbabwe Football Association vadoma chikwata chevatambi makumi matatu nevatatu avo vairura makore ekare vachatamba kuti vatambe nevatambi vaimbotambira chikwata cheBarcelona muNational Sports Stadium neSvondo.
Vatambi ava vanosanganisa Ephraim Chawanda, Moses Chunga, Norman Mapeza, Peter Ndlovu, naBenjani Mwaruwari avo vaimbove kaputeni wemaWarriors panguva dzakasiyana.
Gwaro rabva kuna VaXolisani Gwesela mutauriri weZifa rinoti vamwe vatambi vachange vari munhandare vakamirira Zimbabwe vanosanganisira Kaitano Tembo, uyo anorairidza Supersport kuSouth Africa, Agent Sawu, Edward Sadomba, Esrom Nyandoro, Tinashe Nengomasha, naBrenna Msiska.
Vamwewo ndivana Japhet Mparutsa, Harlington Shereni, Desmond Maringwa, Dumisani Mpofu, Madinda Ndlovu, Ian Gorowa, Edelbert Dinha, naKennedy Nagoli.
Lloyd Chitembwe, Calisto Pasuwa naZenzo Moyo, varimowo zvekare muchikwata ichi.
Chikwata cheZimbabwe ichi chichange chichirairidzwa naSunday Chidzambwa achibatsirana naRahman Gumbo naDavid Mandigora.
Vatsigiri venhabvu vari kubvisa madhora maviri kuona mutambo uyu uyo ucharatidza zvekare vatambi vakaita saRonaldo wekuBrazil, Patrick Kluivert naRivaldo.
Zvizvarwa zveZimbabwe zvakawanda zvinogara muBotswana zvinoti hazvidi kudzoserwa kumusha nepamusana pekuti zvinhu hazvina kumira zvakanaka kuZimbabwe zvichienzaniswa nehuoenyu huri muBotswana.
Kunyange hazvo vanhu vakanga vanyoresa kuti vadzokserwe kumusha pachishandiswa mabhazi emuBotswana, vanhu ava vava kudududza pazvibvumirano zvavakanga vaita.
Vazhinji vavo vanoti kuZimbabwe hakuna kumira zvakanaka, nokudaro zviri nani kuti varambe zvavo vari muBotswana vachishupika vari munyika iyi.
Muzvare Excellent Mombeshora, avo vakanga vanyoresa zita ravo kuti vadzoserwe kumusha, vanoti vashandura mafungiro avo mushure mekuona kuti zviri nani kutambudzika vari muBotswana pane kuendeswa kuZimbabwe.
Chimwewo chizvarwa cheZimbabwe chinogara mudhorobha reFrancistown, VaOscar Tendende, vanoti hurumende yeBotswana iri kutora matanho akasimba mukudzivirira kupararira kweCOVID-19 munyika iyi kana zvichienzaniswa nezviri kuitika munyika, izvo vanoti vanoona hupentyu hwavo hwakachengetedzeka zvakanaka muBotswana pane kuti vaendeswe kuZimbabwe.
Asi Muzvare Paidamoyo Zenda, avo vakadzoserwa kumusha kuburikidza nechirongwa chakaparurwa nevemuzinda weZimbabwe muBotswana vakabatana nehurumende yeBotswana, vanoti vakarongedza twavo mushure mekutemwa nemusoro usinganzwisisike.
Mugwaro ravakanyorera hurumende svondo rakapera, mumiriri weZimbabwe muBotswana, VaBatiraishe Mukonoweshuro, vakazivisa kuti kune zvizvarwa zveZimbabwe mazana mashanu zvanga zvakatarisirwa kudzoserwa kumusha kuburikidza nerubatsiro rwemabhazi kubva kuhurumende yeBotswana.
Asi gurukota rinoona nezvekudyidzana nedzimwe nyika muBotswana, Amai Unity Dow, vaudza Studio7 kuti zvizvarwa zveZimbabwe makumi mapfumbamwe nemumwe chete ndizvo chete zvakadzorerwa kumusha kubva pakatanga hurongwa uhu.
Asi mashoko aya anopesana nehuwandu hwezvizvarwa zveZimbabwe zvakadzikwa munyika iyi hwakaziviswa nemasangano akasiyana siyana.
Hurumende yakamboti paPlumtree paiva nevanhu bvanodarika mazana maviri vakabva kuBotswana vaiongororwa chirwere cheCovid-19 vasati vabvumidzwa kuenda kumisha yavo.
Asi vamwe vakataura neStudio7 svondo rapera vakati paPlumtree paive nevanhu vanodarika mazana mana.
Nyanzwi munyaya dzetsika nemagariro evanhu uye vachidzidzisa paGaborone University College of Law and Proffessional Studies, VaCharles Kungwengwe, vanoti zvizvarwa zveZimbabwe zviri kuramba kudzokera kumusha nokuda kwemamiriro ehupfumi ayo akaitamanyama amire nerongo munyika.
Asi VaKungwengwe vanoti kune vamwe vari kudzokera kumusha vachirwara sezvo vachiona zviri nani kuti vafire kumusha pane kufira kunze kwenyika kusina hama.
Zvichakadaro, hutungamiri hweMDC inotungamirwa naVaNelson Chamisa mudunhu reBotswana hunoti hwave kushanda nemasangano akazvimirira ega muBotswana mukubatsira zvizvarwa zveZimbabwe nezvekudya panguva yakaoma iyi.
Munyori wezvekurongwa kwemisangano mudunhu iri, VaElliot Mavhoko, vaudza Studio7 kuti chirongwa chavo chakaparurwa mushure mekuona kuti vazhinji havana pekunotangira kumusha.
Botswana yakadzika mutemo weEmergency COVID-19 Amendment Number 2 Regulations of 2020 uyo unorambidza vanhu kubuda mudzimba kwemwedzi mitanhatu senzira yekudzivirira kupararira kwechirwere cheCOVID-19 icho chabata vanhu makumi maviri nevaviri, uye kuuraya munhu mumwe chete munyika iyi.
Kanzuru yeguta reGweru inoti haikwanisi kudzikisa mitero yayakakwidza nepamusana pekuti makanzura haakwanise kusangana pari zvino nekuda kwechirwere checoronavirus.
Sezvavakataura kubvira pakakwidza kanzuru mitero mwedzi wapera, meya weguta reGweru, VaJosiah Makombe, vatsinhira kuti vanonzwisisa chose kuomerwa kwakaita vagari.
Asi vati kanzuru inongokwanisa chete kuita musangano wekuedza kugadzirisa nyaya iyi kana vapiwa mvumo nehurumende vachitiwo havakwanise kuita misangano nedzimwe nzira dzakadai sekushandisa indaneti nekuti makanzura haana zvikwanisiro.
Asi mumwe mugari, Amai Noreen Mutera, vati havafunge kuti kanzuru iri kurevesa panyaya iyi vachiti panguva ino iri kukurudzirwa kuti vanhu vasasangane vakawanda, vamwe vanhu vari kushandisa nzira dzakasiyana-siyana kuti vakwanise kuita misangano yavanenge vachifanirwa kuita.
Mukuru wesangano reGweru Residents and Ratepayers Association, VaCornelia Selipiwe, ndemumwe wevemasangano anomirira vagari ayo akaita musangano nameya nemusi weChipiri kuti vazeye nyaya yekukwidzwa kwemitero.  VaSelipiwe vati vanonzwisisa zvikonzero zviri kupihwa nekanzuru asi, havawone chingaita kuti makanzura awane dzimwe nzira dzekuti asangane sezvo nyaya iyi ichifanirwa kugadziriswa nekukasika.
Sachigaro wesangano reWomen’s Coalition of Zimbabwe mudunhu reMidlands, Amai Alice Maqatha, vati vanhu vakawanda vari kuomerwa nehupenyu vakatiwokanzuru inofanirwa kukoshesa kugadziriswa kwenyaya iyi.
Mutevedzeri wegurukota rezvekutongwa kwematunhu, Amai Marian Chombo, vaudza Studio 7 parunhare kuti makanzuru ose ari kufanirwa kutanga azivisa hurumende kuti apiwe mvumo kana achida kuita misangano panguva ino yelockdown.
Pamubvunzo wekuti bazi ravo riri kuti chii nekuchema kuri kuita vagari vakawanda vemumaguta nemadhorobha emunyika nekuda kwekukwira kwemitero, Amai Chombo vati hapana zvakawanda zvavanokwanisa kutaura panyaya iyi vachiti kudzikiswa kwemitero kungaitwa chete kana nyaya iyi yabva kudare remakurukota.
Mudzidzisi wezvidzidzo zvepamusoro zvemamiriro ehupfumi nebudiriro uye vari muongorori akazvimirira, VaFelix Chari, vanoti makanzuru ari parumananzombe nekuda kwekusamira zvakanaka kwezvehupfumi munyika.
Asi vati hazvibastire kuti makanzuru atare mitero isingakwanise kubhadharwa nevakawanda.
Kanzuru yeguta reGweru yakawkidza mitero mwedzi wapera mushure mekunge bazi rezvekutongwa kwematunhu rapasisa bhajeti yayo yemadhora bhiriyoni rimwe chete nemazana masere emamiriyoni emadhora kana kuti 1.8 billion dollars.
Izvi zvakaita kuti mitero mizhinji ikwire nezvikamu mazana mashanu kubva muzana, mimwe ichidarika.
Kusvika muna Zvita gore rapera, vagari nemabhizinesi vange vaine chikwereti chemamiriyoni makumi masere emadhora kukanzuru yeGweru.
Zvikwata zveChicken Inn ne Black Rhinos zvakatarisana nemukana mukuru wekuenda pamusoro petafura mumakwikwi eCastle Lager Premier Soccer League.
Chimwe chezvikwata zviviri izvi chiri kuenda pamusoro petafura yeCastle Lager Premier Soccer League kana chikakunda mumutambo wacho sezvo FC Platinum, iyo iri pamusoro, isina mutambo munyika svondo rino.
MaGame Cocks neChipembere vanokwanisa kuenda pamusoro pePure Platinum nepoindi imwe chete sezvo pari zvino, zvikwata izvi zviine mapoinzi makumi matatu, FC Platinum yacho iine mapoinzi makumi matatu nemaviri.
Asi Chicken Inn neRhinos hadzina mitambo yakapfava neMugovera sezvo MaGame Cocaks aine rwendo rurefu kuenda kuNyamhunga Stadium kunosangana naZPC Kariba, Rhinos yacho iri munzira kuenda kunosangana neHighlanders iyo isati yarohwa kubvira Mandla Mpofu atora basa rehurairidzi kubva kuna Madinda Ndlovu.
Mumwe muteveri wemutambo wenhabvu, VaJealous Muzhuzha, vanoti vari kuona Chicken Inn iri pamusoro petafura panopera mitambo yesvondo rino.
Asi mumwe muteveri weHighlanders, VaLawrence Hwekwete, vanoti havasi kunzwira tsitsi Chipembere vachiti ivo Rhinos inorara chete muBarbourfields neMugovera.
FC Platinum, iyo iri kuMalawi uko iri kumiririra nyika muCaf Champions League, ichatamba mutambo wayo neHarare City neChitatu.
Ngezi Platinum Stars, iyo iri pachinzvimbo chechishanu, haina mutambo zvekare asi ichatambawo neChitatu neTriangle iyo iri kutamba mutambo weCaf Confederation Cup mukupera kwesvondo.
Asi Caps United, iyo iri pachinzvimbo chechina, iri kunanga kwaRusape uko iri kusangana neManica Diamonds neSvondo, iyo ichangobva kutandanisa murairidzi wayo, Luke Masomere.
Dynamos, iyo iri kusimuka zvishoma-nezvishoma, iri muRufaro Stadium neSvondo neMushowani Stars, iyo iri kutatarika uyezve iri pachinhanho chegumi neshanu.
Dynamos iri pachinzvimbo chechinomwe.
Mimwe mitambo iriko neMugovera yakamira seizvi….
Yadah v Hwange
TelOne v Herentals.
Zvichakadaro, makundano eBarclays English Premier League ari kupfungaidza utsi svondo rino mutambi wemuZimbabwe, Marvelous Nakamba, achitarisirwa kutamba mutambo wake wekutanga apo chikwata chake chitsva, Aston Villa, chiri kushanyira Tottenham.
Nakamba, uyo aitambira Club Brugge yekuBelgium, akatengwa nemari inoita iyo mamirioni gumi nerimwe emapaunzi zvekuti ruzhinji rwemuZimbabwe rwuri kutasirra mutambo uyu zvakanyanya.
Nakamba, uyo akambotambira Bantu Rovers, inhengo yeZimbabwe Warriors.
Mimwe mitambo iriko yakamira seizvi.
West Ham v Man City
Newcastle v Arsenal
Leicester v Wolves
Burnley v Southampton
Crystal Palace v Everton
Watford v Brighton
Bournemouth v Sheffield United
Man U v Chelsea
Tottenham v Newcastle
Nyaya yekumbovharwa kwemusika wekutengeserana weZimbabwe Stock Exchange kana kuti ZSE nehurumende kwave kukonzera kusagadzikana munyaya dzezvehupfumi.
Mukuru weZimbabwe Stock Exchange VaJustin Bgoni vakanyora tsamba kune vanotenga nekutengesa paZSE kuti vambomisa kushanda vakamirira kunzwa kuhurumende kuti remangwana ravo rakamira sei.
VaBgoni vanoti vatora danho iri mushure mekuzeya nebazi rezvemari neveSecurities and Exchange Commission of Zimbabwe mashoko ainge atumirwa memunyori mukuru mubazi rezvekuburitswa kwemashoko VaNick Mangwana kuti vamire basa.
Mumashoko avo kuvatori venhau, hurumende yakati ZSE yaishanda nevenharembozha kuvhiringidza hupfumi zvakanyanya nekutengesa mari dzekunze pamukoto uye kudziburitsa kunze zvisiri pamutemo. Nhengo yeZanu-PF vari nyanzvi munyaya
Asi mutungamiri weEmployers Confederation of Zimbabwe kana kuti Emcoz Dr Israel Murefu vanoti zviri kuitwa nehurumende hazvina kujeka.
Nyanzvi munyaya dzezvehupfumi vachidzidzisa paDurban University of Technology Muzvinafundo Gift Mugano vanoti Zimbabwe iri kuzvisikira moto muziso nekuti zvairi kuita zvinoodza moyo yevanoda kuzouchika mari munyika.
VaMuponda vanoti hurumende haifanire kuita chinono chengwe, asi kuita hwebere hwekudya richifamba pakugadzirisa nyaya iyi nekubvisa nhubu dzacho yosiya vasiri kuita huori.
Dr Murefu vanoti RBZ inofanira kugadzirisa chapa musoro uteme kwete kungorova bembera ichingupumha vanhu vakawanda huori.
Zimbabwe Stock Echange inoshanda yakazvimirira uye yakapedzisira kumiswa kushanda muna 2008 apo mitengo yezvinhu yainge yokwira zvakanyanya kusvika pamabhiriyoni mazana mashanu.
Mutungamiri weMDC, VaNelson Chamisa, vati gore rino richave gore rekuratidzira zvakasimba munyika uye vapomera mutungamiri wenyika, VaEmmerson Mnangagwa, yekukonzera kuti pasave nenhaurirano pakati peZanu PF nebato ravo reMDC.
VaChamisa vataura mashoko aya pakuparura kwavaita hurongwa hwebato ravo hwegore rino muHarare nhasi.
Vachitaura pamberi pevatsigiri vavo mumusha weMbare muHarare pavanga vachiparura hurongwa hwebato ravo hwegore rino, VaChamisa vati ruzhinji rweZimbabwe rwanyanya kutambudzika nekusamira zvakanaka kwehupfumi hwenyika uye havasi kufara nekubirirwa kwavanoti kwakaitwa sarudzo dzemuna 2018.
Vatiwo kushandurwa kuri kuda kuitwa bumbiro remitemo yenyika neZanu PF pamwe nekusachengetedzeka kweveruzhinji kuburikidza nevanhu vari kufamba vachitema vanhu nemabhemba avo vari kudaidzwa kuti maShurugwi, zvimwe zvezvinhu zviri kushungurudza veruzhinji.
VaChamisa vati gore rino richave gore rekuratidzira kwakakomba munyika vachiti veruzhinji havangarambe vachinhonga svosve nemuromo, VaMnangagwa nebato ravo vasina matanho avari kutora kugadzirisa zviri kunetsa munyika. Vati kuratidzira uku kuchaitwa murunyararo.
Kunyange hazvo tisina kukwanisa kutaura naVaMnangagwa pamusoro pezvataurwa naVaChamisa nhasi, VaMnangagwa vakaudza musangano wepagore webato ravo wakaitirwa kuGoromonzi muna Zvita kuti kuratidzira kweveruzhinji sekwakaitwa gore rapera hakusi kuzofa kwakabvumidzwa kuitwa.
Asi nyanzvi munyaya dzezvematongerwo enyika uye vari mutungamiri weMedia Centre, VaEarnest Mudzengi, vati MDC inogona kuratidzira asi hurumende inogona kushandisa chisimba kutadzisa kurataidzira uku
VaChamisa vapomerawo VaMnangagwa mhosva yekutadzisa kuti pave nenhaurirano pakati peMDC neZanu PF.
Vati havasi kuzopinda munhaurirano dziri kuitwa pasi pechirongwa chePolitical Actors Dialogue, kana kuti Polad, vachiti nhaurirano dziri pasi pechirongwa ichi idambavanana.
Vatiwo vanoda kuti vari muchiuto, avo vanozivikanwa nekupindira munyaya dzezvematongerwo enyika zvakazokonzeresa kuti vaimbove mutungamiri wenyika, VaRobert Mugabe, vasiye basa, vange varimowo mukati menhaurirano idzi.
VaChamisa vati vakatuma vaimbova mutungamiri weSouth Africa, VaThabo Mbeki, nezvanoda kuti zvitaurwe panhaurirano asi nanhasi VaMnangagwa vakangoti mwii.
Asi VaMudzengi vati semaonero avo chiri kudiwa neZanu PF inhaurirano dziri pasi pePolad chete.
Vamwe vanga vari pamusangano uyu vakaita saAmai Ethrida Chidavaenzi avo vati vabva kuChitungwiza kuti vazonzwa VaChamisa vachivapakurira hurongwa hwavo hwegore rino, vati mashoko aVaChamisa ekuratidzira nenhaurirano ndiwo avanga vakatarisira kunzwa.
Hatina kukwanisa kutaura nemutauriri weZanu PF, VaSimon Khaya Moyo, kuti tinzwe pamire bato ravo pane zvataurwa naVaChamisa sezvo vanga vasiri kudaira nharembozha yavo.
Asi VaMnangagwa vakambotaura kuti vakazvipira kuti mapato ese apinde munhaurirano pasi pechirongwa chePolad.
Zvichakadai, VaChamisa vakumbirawo nyika dzekunze kuti dzibatsire Zimbabwe nezvekudya sezvo veruzhinji vakatarisana nenzara inotyisa.
Vatiwo nhengo dzavo dziri mumakanzuru nemuparamende dziri kuita huori dzichabviswa pazvigaro uye vakurudzira hurumende yeZanu PF kuti imire pachokwadi panyaya yekurwisa huori munyika.
Gavhuna weReserve Bank of Zimbabwe, Doctor John Mangudya, nhasi vaudza komiti yeparamende kuti hapana chavakatadza apo vakashandisa mari inodarika mabhiriyoni matatu kutenga zvinhu pazvirongwa zvakaita sePresidential Input, Command nezvimwe muna 2017 na2018 vachiti zvese izvi zvakaitwa paine mvumo kubva kuhurumende.
Sachigaro wekomiti iyi ndiVaTendai Biti vanova mumwe mutevedzeri wemutungamiri weMDC.
Komiti iyi yange yakoka VaMangudya kuti vazotsanangura kuti sei RBZ yakashandisa mari inodarika mabhiriyoni matatu emadhora muna 2017 na 2018 zvisina mvumo yeparamende.
VaBiti vaudza VaMangudya kuti komiti yavo yaita izvi mushure mekunge hofisi yaAuditor General yaburitsa magwaro anoratidza kuti RBZ yainge yashandisa mari isiri mubhajeti uye pasina mvumo yedare reparamende sezviri mubumbiro remutemo.
VaBiti vabvunza VaMangudya kuti chii chakaita kuti vatyore mutemo wenyika.
Asi VaMangudya vaudza komiti iyi kuti hapana mutemo wavakatyora vachiti vakatumwa nehurumende kuita zvese zvavakaita.
Vati kana paka kanganiswa mutemo, gurukota rezvemari ndiro rinofanira kubvunzwa nekuti ndiro rakavapa mvumo yekubhadhara zvinhu zvakawanda zvakaita sezvinhu zvaishandiswa pazvirongwa zvakaita sePresidential Input Scheme, Command Agriculture pamwe nekubhadhara makambani akaita seZESA, ZISCOSTEEL nemamwe.
Hatina kukwanisa kubata gurukota rezvemari Muzvinafundo Mthuli Ncube sezvo vari kuRussia kumusangano weRussia Africa Summit.
Asi VaBiti nevamwe vavo vati komiti yavo yakabvunzurudza vamwe vakuru vakuru mubazi rezvemari nerekurima avo vakataura kuti vainge vasingazive kuti mari dzainge dzabhadharwa neRBZ dzaive dzei.
Asi VaMangudya vati zviri pachena kuti vakuru vakuru ava vanogona kunge vakanyepera komiti iyi kana kuti vainge vasingazive zveshuwa asi vakati bhanga ravo rine matsamba ese akabva kugurukota rezvemari richivaudza kuti vabhadhare makambani kana kutenga zvinhu zvakatenga.
Imwe nyaya isina kufadza komiti iyi ndeyekuti maTreasury Bills akaburitswa neRBZ nebazi rezvemari ainge asina zvese zvinodiwa pamaTreasury Bills. VaMangudya vabvuma kuti apa vakati vachagadzirisa izvi mune remangwana.
Pamusangano wanhasi pamboita kukandira makobvu nematete pakati paVaMangudya naVaBiti izvo zvisina kufadza dzimwe nhengo dzekomiti iyi.
Mumwe asina kufara nekuita kwaVaMangudya naVaBiti ndiAmai Barbara Rwodzi avo vaudza vaviriri ava kuti varekemekedze dzimwe nhengo dzekomiti iyi kuti ikwanise kuita basa ravo zvakanaka.
Komiti yaVaBiti iri kushushikana kuti mari dzehurumende dzakashandiswa zviri kunze kwemutemo zvikuru sei pazvirongwa zvakaita sePresidential Input Scheme neCommand Agriculture uye nemusi weMuvhuro unouya ichabvunzurudza zvakare vakuru vakuru mubazi rezvemari pamusoro penyaya iyi.
Nhasi komiti iyi yange yakatarisirwa kutura gwaro rayo rekutanga pamusoro pemashandire eRBZ.
Komisheni inorwisana nehuwori, yeZimbabwe Anti-Corruption Commission, ZACC, inoti vaimbove mumwe wevatewedzeri vemutungamiri wenyika munguva yehurumende yaVaRobert Mugabe, VaPhelekezela Mphoko, vari kutiza kusungwa nemapurisa ayo vachipomerwa mhosva yekushandisa hofisi yavo zvisiri pamutemo.
VaMphoko vari kupomerwa mhosva yekushandisa masimba avozvisizvo mushure mekuburitsa muhusungwa vamwe vakuru vekambani yeZINARA vakanga vari mumaoko emapurisa pakamba yeAvondale.
Mutauriri weZACC, uye vari komishina, VaJohn Makamure, vanoti mapurisa avo anga chida kubvunzisisa VaMphoko pamusoro pemhosva yavari kupomerwa iyi, nekudaro vanga vawirirana kuti vasangane padare redzimhosva muBulawayo.
Asi vanoti VaMphoko nemagweta avo vazochinja vachiti vainge vakasununguka kuti vasangane pakamba yemapurisa, sakapavada kuti vaende kumapurisa ndipo pabva pangotiza VaMphoko.
VaMakamure vanoti komisheni yavo yatozivisa vashandi vose vepamiganhu yose yenyika kuti vasavarega vachibuda munyika, sezvo vari kudiwa nemutemo.
Asi gweta raVaMphoko, VaZibusiso Ncube, varamba mashoko ekuti vaive mutewedzeri wemutungamiri wenyika ava vari kutiza kusungwa.
VaNcube vati VaMphoko vari kutya kuti vakaiswa kuchitokisi vanozobaiwa jekiseni rekuvaita kafira mberi, izvo zvarambwa neZACC ichiti ndezemugotsi matsuro.
MuHarare hamusi kudaidzwa anonzwa nemufaro sezvo vanhu vari kufarira kukunda kwakaita Dynamos chikwata cheBuffaloes 3-0 mumutambo wavo wekutanga mumakundano ePremier Soccer League egore rino.
Chikwata ichi chinozivikanwa zvikuru nekusatanga zvakanaka mumakundano aya zvekuti vanotevera De Mbare vari kupemberera zvakaitika mukurakasha Buffaloes 3-0 vachiti ivo izvi zviri kuratidza kuti Dynamos haisi kuita zvekutamba gore rino.
Makore apfuura Dynamos yanga ichinetseka zvikuru mumitambo yekutanga zvekuti yanga ichitanga isiri pazvikwata zvinenge zviri pamusoro soro asi ichizopedzisira yatora mukombe.
Sezvanga zvichingoitika makore apfuura, mumwe mutsigiri wechikwata ichi, VaEddison Mangwende, vanoti vanga vasingatarisire kuti Dynamos inokunda mumutambo wekutanga vachiti zvakaitika izvi zvinofadza zvikuru.
Kunyange hazvo Dynamos isiri iyo iri pamuroro soro, kupemberera kwevatsigiri veDembare kuri kuenderera mberi mumwe wacho, VaAndrew Rwodzi, vachiti kukunda 3-0 kuri kuratidza mutsindo une chikwata chavo.
Zvichitevera mitambo yekutanga, chikwata cheTriangle ndicho chiri pamusoro soro chichiteverwa neDynamos. Zvikwata izvi zvine mapoinzi matatu zvimwe chete neZPC Kariba, Caps United, Chicken Inn pamwe neTsholotsho
Chikwata chakabuditsa mazimari mazhinji chichitenga vatambi vatsva cheHarare City chiri pachinhanho chegumi nenhatu mushure mekurohwa 1-0 neTsholotsho.
Asi mumwe mutsigiri wenhabvu, VaTapera Mugoni, vanoti izvi hazvireve kuti Harare City haikwanise kutora mukombe uyu sezvo makundano achangotanga.
Chikwata cheBuffaloes ndicho chiri pasi pasi, chichiteverwa neHwange pamwe neHighlanders, izvo zvakazvamburwawo mumitambo yekutanga mukupera kwesvondo.
Kwakwana makore maviri mauto azivisa nyika kuti ainge opindira munyaya dzezvematongerwo enyika achivimbisa kuti aida kubvisa matsotsi aaiti akange akakomberedza vaimbove mutungamiri wenyika, VaRobert Mugabe.
Asi mumakore maviri aya, bato rinopikisa reMDC inotungamirwa naVaNelson Chamisa, pamwe nevanorwira kodzero dzevanhu, vanoti hapana chati chachinja munyaya dzezvematongerwo enyika, hupfumi pamwe nekuremekedzwa kwekodzero dzevanhu.
Nhasi kwakwana makore maviri mauto atora nhepfenyuro yeZBC achizivisa kuti ainge opindira munyaya dzezvematongerwo enyika kubudikidza naVaSibusiso Moyo avo vakazivisa veruzhinji paterevhizheni kuti vakange vachida kubvisa matsotsi avaiti akanga akakomberedza VaMugabe izvo zvavanoti zvaiita kuti zvinhu zvisafambe munyika munyaya dzezvehupfumi sezvo vaiti huori hwainge hwatekeshera munyika.
Makore maviri chiziviso ichi chaitwa, nhengo yeZanu PF, uye vari mumiriri weHarare South muparamende, VaTongai Mnangagwa, vanoti hurumende yaVaEmmerson Mnangagwa iri kushanda zvakasimba kupedza huori munyika zvavanoti zvichaita kuti hupfumi hwenyika husimukire.
Asi rimwe gweta remuHarare, VaKudzayi Kadzere, vanoti hurumende iri kupedzera zvipikiri padehwe retsindi ichirega kusunga vakuru-vakuru muhurumende vavanoti vari kuita huori hwakakomba sezvo chinangwa chakapindira mauto muna Mbudzi 2017, chaive chekubvisa vanhu vaiita zvehuroyi.
Pari zvino, hurumende yaVaMnangagwa yasunga vaimbova gurukota raiona nezvekushanyirwa kwenyika, Amai Prisca Mupfumira, ichivapomera mhosva dzehuori uye nyaya iyi ichiri mumatare.
Nekune rumwe rutivi, komisheni inorwisa huori, yeZimbabwe Anti Corruption Commission, inoti iri kuferefeta gurukota rinoshanda riri muhofisi maVaMnangagwa, VaJoram Gumbo, panyaya yekutengwa kwakaitwa ndege dzekambani yeZimbabwe Airways pavaiva gurukota raiona nezvekutakurwa kwezvinhu panguva yehutongi hwaVaMugabe.
Vaimbove gurukota, VaSamuel Undenge, vari mujeri mushure mekuwanikwa vaine mhosva yekuita zvehuuro. Vamwe vanonzi vari kuferefetwa ndiVaSavior Kasukuwere, VaJonathan Moyo – asi vaviri ava vari kunze kwenyika.
Asi VaKadzere vanoti zviri kuitwa nehurumende yaVaMnangagwa izvi kupedzera matombo kuzvidhiidhii idzo njiva dzichauya.
Munyori anoona nezvesarudzo muMDC inotungamirwa naVaNelson Chamisa, VaJacob Mafume, vanotiwo hapana chachinja munyika kubva zvapinda VaMnangagwa muhutongi zvikurusei pamafambisirwo esarudzo munyika idzo MDC inogara ichichemachema kuti dzinobirirwa neZanu PF.
Kunyange hazvo VaChamisa vachiti vakabiririrwa musarudzo dzegore rapera, VaMnangagwa vanoti vakahwinha zviri pachena sezvakataurwa nekomisheni inoona nezvesarudzo yeZimbabwe Electoral Commission izvo zvakatsinhirwa nedare repamusorosoro munyika reConstitutional Court.
Nyanzvi munyaya dzezvematongerwo enyika uye vari gweta rinoshanda nesangano reHuman Rights Watch kuchamhembe kweAfrica, VaDewa Mavhinga, vanoti kunyange hazvo hurumende yaVaMnangagwa ichigarochema kuti zvirango ndizvo zviri kukanganisa hupfumi hwenyika, kutyorwa kwekodzero dzevanhu kuri kuramba kuchiitwa nehurumende ndiko kuri kukonzera kuti Zimbabwe itadze kudyidzana nedzimwe nyika munyaya dzezvehupfumi.
VaMavhinga vnoati hupfumi hwenyika hucharamba huchiwira pasi kana hurumende ikaramba ichiita chandagwinyira.
VaTongai Mnangagwa vanotiwo kunyange hazvo veruzhinji vari kutarisira kuti zvinhu zvichinje munyikamunyaya dzehupfumi, kuvandudzwa kwehupfumi kuchatora nguva kwete zuva rimwe chete vachiti zviripo zvinobatika zvaitwa nehurumende yaVaEmmerson Mnangagwa zvinoratidza kuti kusamira zvakanaka kwehupfumi hwenyika kwave kuzogadzirika.
Dzimwe nyanzvi munyaya dzezvehupfumi dzinoti hupfumi hwenyika huchasimukira chete kana hurumende ikasimbaradza nyaya dzekurima, kumutsiridzwa kwemaindasitiri pamwe nekutengeserana nedzimwe nyika uye kuona kuti huori hwaparadzwa zvachose mumapazi ose ehurumende.
Nekune rumwe rutivi, dzimwe nyanzvi munyaya dzezvematongerwo enyika dzinotiwo zvinhu zvinogona kumira zvakanaka chete kana VaMnangagwa vakaita nhaurirano naVaChamisa, avo vakavhoterwa nevanhu vakawanda musarudzo yemutungamiri wenyika.
Sangano ravanachiremba vanorwira kodzero dzevanhu reZimbabwe Association of Doctors for Human Rights rinoti danho rekuwedzera kana kusawedzera mazuva ekuti nyika irambe yakavharwa, richanetsa kutora sezvo vanhu vazhinji munyika vasina kuongororwa kuti vane chirwere cheCovid-19 here kana kuti kwete.
Izvi zvinoitika apo hurumende ichiti yave kutora matanho matsva ekuti vanhu vakawanda vaongororwe, zvikuru vari munzvimbo dzine vanhu vakabatwa neCovid-19.
MuZimbabwe mava nevanhu makumi maviri nevatatu vabatwa nechirwere ichi, uye vanhu vatatu vafa nacho, asi pasi rose riine vanhu vanodarika zviuru zana nemakumi maviri nezvinomwe vafa neCovid-19 kubva zvayakatanga kuChina gore rapera.
Munyori musangano iri, Doctor Norman Matara, vaudza Studio7 ruzhinji rwevanhu munyika harwuna kuongororwa kuti rwune chirwere cheCovid-19 here kana kuti kwete panguva iyo nyika yakavharwa kwemazuva makumi maviri nerimwe akatarwa nemutungamiri wenyika zvichaita kuti hurumende itemeseke musoro kuti nyika yoramba yakavharwa here kana kuti kwete pachapera nguva yakatarwa naVaEmmerson Mnangagwa.
Pari zvino, bazi rezvehutano rinoti raongorora vanhu mazana matanhatu nemakumi matanhatu nevashanu chetekuti vane chirwere ichi here kana kuti Havana munyika ine vanhu vanodarika mamiriyoni gumi nematanhatu.
Nekuda kweizvi, VaMatara vati zvinonetsa kuti hurumende itore danho rine hudzamu isina humbowo hwakati tsvikiti hwekuti zvinhu zvakamira sei munyika pamusoro pechirwere ichi.
Vaimbove gurukota rezvehutano uye vari munyori wezvehutano muMDC, Doctor Henry Madzorera, vanoti huwandu hwevanhu vaongororwa kusvika pari zvino hunoratidza kuti kuvharwa kwakaitwa nyika hakuna chakwabatsira.
Mutauriri wesangano reCrisis in Zimbabwe Coalition, VaMarvelous Khumalo, vakurudzirawo mutungamiri wenyika, VaEmmerson Mnangagwa, kuti vambomira kufamba-famba kwavari kuita.
Asi VaMnangagwa vanoti vari pakati pahurongwa hwekutenderera nenyika yose vachiona mamiriro akaita zvinhu pamusoro pechirwere cheCovid-19 ichi uye kuona kuti veruzhinji vari kutevedzera here kurudziro yavo yekuti veruzhinji vagare kudzimba senzira yekuderedza kuapararira kwechirwere ichi.
VaMnangagwa vakazivisa kutivachazoongorora pakupera kwemazuva makumi maviri nerimwe avakatara kuti veruzhinji vange vari kudzimba senzira yekuderedza mikana yekupararira kwechirwere ichi kuti zvinokodzera here kuti veruzhinji varambe vari mudzimba kana kuti kwete.
Hatina kukwanisa kutaura negurukota rezvehutano, VaObediah Moyo, sezvo vanga vasiri kudaira nharembozha yavo.
Asi munyori mubazi ravo, Doctor Agnes Mahomva, vaburitsa mashoko ekuti komiti yakaumbwa nemutungamiri wenyika kuti itungamire nyaya dzekurwisa chirwere che Coronavirus yeInter-Ministerial Taskforce on Covid-19 inotungamirwa nemumwe wevatevedzeri vemutungamiri wenyika, VaKembo Mohadi, yakabvumirana kuti patorwe matanho akasimba ekuti vanhu vazhinji munyika vaongororwe kuti havana chirwere cheCvoid-19 here.
Gwaro raburitswa naDoctor Mahomva iri rinoti vanhu vese vanga vachienda kumabasa panguva iyo nyika yanga yakavharwa, kunyanya vashandi vehurumende, vachaongororwa kuti havana kutapukirwa nechirwere ichi here.
Doctor Mahomva vati munhu wese anofungidzirwa kuti ane chirwere ichi anosungirwa kuongororwa, uye vose vari kupinda munyika vachibva kunyika dzine chirwere ichi pamwe nevane zvirwere zvedzihwa vanofanira kuongororwa zvakare.
Doctor Mahomva vatiwo vanhu vakwegura vane makore makumi matanhatu zvichikwira vari muzvipatara vane zvirwere zvakaita se asthma, shuga, BP, nezvirwere zvemoyo vanofanirawo kuongororwa zvakare.
Vati zvose izvi zvichaitwa kuti hurumende inyatsoziva kuti nyika yakamira papi chaizvo pachirwere cheCovid-19.
Pari zvino, chirwere cheCovid-19, icho chakatangira kuChina, chinonzi nehurumende chauraya vanhu vatatu munyika, uye kubata vanhu gumi nevasere, ukuwo pasi rose, vanhu vanosvika mamiriyoni maviri vabatwa neCovid-19, uye vanhu vanodarika zviuru zana nemakumi maviri nezvonomwe, vafa nechirwere ichi pasi rose.
Vanhu vakawanda vanoti vakwanisa kutora mari dzavo kumabhanga akasiyana-siyana muHarare asi mamwe mabhanga akaita seCABS anga aine mitsetse mirefurefu.
Ongororo yaitwa neStudio7 yaratidza kuti mabhanga mazhinji anga achipa vanhu mari itsva yebepa ye$2 kunyange hazvo mabhanga aya anga achingopa zana rimwe chete remadhora.
Mumwe wevakwanisa kuwana mari kubhanga reStanbic, VaGoodwell Kapfunde, vati vafara zvikuru sezvo vawana mari yavo nenguva shoma shoma.
Vati vanga vave nemwedzi inokwana miviri vachishaya mari kubhanga ravo.
VaPaul Malunga, avo vanga vari pamutsetse pane rimwe banga vakamirira kutora mari yavo, vaudza Studio7 kuti kunyange hazvo vanga vave pedyo nekutora mari, vanga vamira kweawa imwe chete.
Asi VaMalunga vatiwo vachazonyatsopembera kana vakakwanisa kuwana mari yavo mazuva ese avenge vachiida kwete zvemusi mumwechete.
Ongororo yaitwawo neStudio7 yaratidza kuti vanotengesa mari mumigwagwa vanga vatove nemari iyi mangwanani.
Mumwe anotengesa mari mumigwagwa angoda kuzivikanwa nezita rekuti Riggo, audza Studio7 kuti anga awana mari iyi mangwanani, asi aramba kutaura kuti aiwana kupi.
Mumwe zvekare anotenga nekutengesa mari mumigwagwa asina kuda kudomwa nezita, ati nhasi anga angowana ma$2 emari yemabond iri yemusvo pamwechete ne$2 yebepa.
Asi ati anga asati awana mari yebepa ye$5.
Kunyange hazvo mabhanga anga achipa madhora zana, bhanga guru renyika rinobvumidza kuti munhu atore madhora mazana matatu pasvondo roga roga.
Vamwewo vataura neStudio7 vati vanoshuvira kuti bhanga guru rikwidze mari inotorwa pasvondo chero kusvika pamadhora zviuru zviviri vachiti mari yavari kuwana pazuva haina zvainotenga.
Nyanzvi munyaya dzezvehupfumi dzinotiwo zvingarerutsa hupenyu hweveruzhinji kana vanhu vakawana mari pasina kutanga vabhadhara muripo.
Kunyange hazvo tisina kukwanisa kubata gavhuna veReserve Bank of Zimbabwe, VaJohn Mangudya, nezvekushaikwa kwemari yebepa ye$5 , VaMangudya vakaudza Studio7 nezuro kuti vachange vachiisa mari iyi zvishoma nezvishoma mumabhanga.
Bazi rezvehutano rinoti huwandu hwevanhu vabatwa nechirwere checoronavirus muZimbabwe hwasvika pazana nemakumi manomwe nevasere kana kuti 178, vafa vachiri vana uye vapora vari makumi maviri nevapfumbamwe kana kuti 29.
Vanhu vari kubva kunyika dzakaita seSouth Africa, Botswana neBritain kunyanya ndivo vari kunzi vari kubatwa nechirwere ichi.
Kukwira kwehuwandu hwevanhu vari kubatwa nechirwere ichi munzvimbo dzavari kuchengeterwa idzi kana kuti quarantine centres, ndiko kwapa kuti rimwe sangano ravanachiremba vanorwira kodzero dzevanhu, reZimbabwe Association of Doctors for Human Rights, rakabatana nesangano remagweta anorwira kodzero dzevanhu, reZimbabwe Lawyers for Human Rights, riendese hurumende kumatare richiti iri kuisa hupenyu hwevanhu vari munzvimbo idzi panjodzi.
Sachigaro vesangano iri, Doctor Fortune Nyamande, vanoti sangano ravo ratora danho iri mushure mekuona kuti vanhu vari kubatwa vaine chirwere cheCovid-19 vanhu vari munzvimbo dzi, zvinoreva kuti vari kutapurirana chirwere ichi munzvimbo dzavagere idzi.
Doctor Nyamande vanoti hurumende inofanirwa kuwanisa vanhu ava zvikwanisiro zvakakwana, sezvo vanhu ava vari kunzi havana mvura yakakwana uye vari kugara vakamanikidzana, vasiri kupana mukaha sezvinokurudzirwa kuti vanhu vasatapurirana chirwere ichi.
Nzvimbo dziri kuchengeterwa vanhu vari kubva kunze kwenyika idzi dzinonzi hadzina hutano hwakakodzera zvoita kuti dzityise munguva ino yekukwira kwehuwandu hwevanhu vabatwa nechirwere ichi.
Vamwe vanonzi vari kutiza kubva munzvimbo idzi nekuda kwemagariro avari kumanikidzwa kuti vaite.
Zvichakadaro, mashoko atumirwa kuStudio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru zana nemakumi mana nezviviri kana kuti 142, 000 vabatwa nechirwere checoronavirus muAfrica.
Vashaya vanonzi vadarika zviuru zvina, kana kuti 4,000. Vaporawo vanonzi vanodarika zviuru makumi mashanu nezvipfumbamwe, kana kuti , 59,000.
Huwandu hwevanhu vabatwa nechirwere checoronavirus pasi rose hwadarika mamiriyoni matanhatu, kana kuti 6 million.
Johns Hopkins University yemuAmerica, iyo iri kuongorora kupararira kwechirwere ichi pasi rose, inoti muAmerica ndimo mune vanhu vakawandisa vabatwa necoronavirus.
Vanhu vafa pasi rose vanodarika zviuru mazana matatu nemakumi manomwe, kana kuti 370, 000 uye vapora vave kudarika mamiriyoni maviri nezviuru mazana matanhatu kana kuti 2,6 million.
Thomas Chiripasi
Vagari ava vatakura mvura ine tsvina kuenda nayo kumusangano uyu iyo yavaratidza kuna meya weguta reHarare VaBenard Manyenyeni.
Mumwe mugari wemuHarare uye vari mumwe wevanorwira kodzero dzevanhu munyika, Mufundisi Evan Mawarire vaudza VaManyenyeni kuti havasi kufara nemvura iri kubuda mudzipombi iine ruvara rwakasviba.
Mumwe mugari zvakare, VaSharon Mumbula, vanoti vakuru-vakuru vekanzuru yeHarare kusanganisira meya, vanofanira kusiya basa vachiti vanhu ava vaisa hupenyu heve veruzhinji panjodzi.
Zvichakadai, VaManyenyeni vaudza musangano uyu kuti kanzuru yavo haina mari yekunze yekutenga mishonga yekuchenesa mvura vakayambira veruzhinji kuti vashandise mvura yekanzuru vakangwarira.
VaManyenyeni vatiwo vanhu vawandisa mudhorobha reHarare zvavekupa kuti kanzuru ikundikane kuwanisa vagari vese mvura yakachena.
VaManyenyeni vakurudzirawo hurumende kuti iisewo mari mubhajeti rekanzuru yavo kuti ikwanise kuwanisa vanhu mvura yakachena vachiti kanzuru yavo ndiyo yoga munyika iri kurarama nemari dzemitero inobviswa nevagari.
Vatiwo chimwe chinoda kuitwa kuona kuti kanzuru yakwanisa kutora mvura kubva kune mamwe madhamu akaita seKunzvi Dam kuitira kuti mvura ikwanire vagari avo vavanoti vawandisa muHarare kudarika vakanga vakatarwa kuti vagare muguta iri.
Pari zvino kanzuru yeHarare iri kuwana mvura kubva kudhamhu reChivero, asi Meya Manyenyeni vanoti kanzuru yavo yawandirwa sezvo yakanga yakagadzirirwa kuwanisa vanhu vanoita mazana matatu ezviuru mvura, asi pari zvino yave kumanikidzwa kupa vanhu vanodarika mamiriyoni mana.
Kanzuru yeHarare inowaniwaso mvura kuvagari veChitungwiza, Norton, neRuwa.
Mukuru mubazi rezvehutano anoona nezvemamiriro enharaunda uye nzvimbo dziri kuchengeterwa vanhu vari kubva kunze kwenyika kana kuti maqurantine centres VaVictor Nyamandi vanoti kushaya ruzivo rwakakwana ndiko kwopa kuti vanhu vakawanda vatapurirane chirwere checoronavirus munzvimbo idzi.
Vanoti vari kushushikanawo zvikuru nekutiza kuri kuita vanhu munzvimbo idzi mushure mekunge mapurisa azivisa kuti vanhu zana nemakumi masere nevana vainge vatiza.
Pavanhu mazana mashanu nemakumi maviri nevashanu vabatwa nechirwere ichi munyika, mazana mana nemakumi mana nemasere vakabva kunze kwenyika, makumi manomwe nemanomwe vachitapurirwa chirwere ichi munyika.
Dare repamusoro rakatombopa mutongo wekuti hurumende igadzirise zvinhu kunzvimbo dzinochengeterwa vanhu idzi mushure mekunge sangano ravanachiremba reZimbabwe Association of Doctors for Human Rights rakwidza nyaya kumatare richiti hakuna hutsanana.
Kanzuru yepamusoro soro yesangano revashandi reZimbabwe Congress of Trade Unions, ZCTU, yasangana muHarare neMugovera ichizeya mamiriro akaita zvinhu munyika, zvikuru nyaya dzinobata vashandi.
Musangano weZCTU General Council waitwa zvichitevera kunetsana kuri kuitika pakati pehurumende nesangano revashandi iri, iro riri kuti hurumende haisi kuzadzisa zvinhu zvinenge zvatenderanwa kumusangano weTripartite Negotiating Forum, TNF.
Munyori mukuru weZCTU, VaJaphet Moyo, vanoti musangano wavo wabuda nezvisungo zvekuti vatore uye kuzadzisa mukurwira kodzero dzemushandi.
VaMoyo vati sezvo hurumende iri kuratidza kusavimbika, vashandi vachashandisa kodzero dzavo dzekuramwa mabasa kana zvichemo zvavo zvisina kugadziriswa.
Asi VaMoyo vati vacharamba vachipinda mumisangano yeTNF sezvo hurongwa hwenhaurirano idzi huchitsigirwa nemutemo.
Asi vati havasi kuzosiya kodzero dzavo dzichidzvanyirirwa sezvo paine mitemo inochengetedza kodzero dzemushandi wese iyo vachashandisa mukuita zvinodiwa nekodzero dzevashandi.
VaMoyo vati hurumende ine mari inokwanisa kugadzirisa zviri kunetsa munyika, asi mari idzi hadzisi kushandiswa nenzira kwayo.
Studio7 haina kukwanisa kubata gurukota rezvevashandi nemabasa, Amai Sekai Nzenza, sezvo nharembozha dzanga dzichinetsa kubatika.
Asi muhurukuro yavakaita neStudio7 svondo rapera, Amai Nzenza vakati vacharamba vachiita nhaurirano nevashandi kudzamara pawanikwa wirirano.
Zvinhu hazvina kumira zvakanaka munyika zvichitevera kuparara kwaita hupfumi hwenyika izvo zvasiya makambani akawanda avharwa.
Nyanzvi munyaya dzehupfumi dzinoti vanhu vasina mabasa muZimbabwe vava kusvika pazvikamu makumi mapfumbamwe kubva muzana.
Zvinhu zviri kuramba zvichikwira mitengo yazvo, magetsi achiwanikwa kwenguva shoma munguva dzemanheru.
Vatungamiri venyika dzemuAfrica vari kuAddis Ababa, Ethiopia kumusangano wechimakumu matatu netatu uri kuitwa pasi pedingindira rakanangana nekumisa hondo dzemuAfrica kuburikidza nekunyaradza pfuti kana kuti “silencing the guns”.
Musangano wepagore wakatanga nezuro uyu uri kutarisirwa kupetwa nhasi.
Mutungamiri wenyika yeSouth Africa VaCyril Ramaphosa ndivo vakatora chigaro chekuva sachigaro weAfrican Union. Vamwe vanyarikani vari kumusangano uyu vanosanganisira munyori mukuru weUnited Nations VaAntonio Guterres uye mutungamiri wehurumende yeCanada VaJustin Trudeau.
Zvichakadaro, mutungamiri wenyika VaEmmerson Mnangagwa vakaisa ruoko rwavo pachibvumirano chekuti vapote vachiongororwa nevamwe vatungamiri panyaya yematongero avo kana kuti African Peer Review Mechanism chakaparurwa muna 2003. Izvi zvinoitwa pasina kusungirwa neAU.
VaMnangagwa vati kuisa ruoko rwavo munongedzo wekuti vakazvipira kuvandudza nyaya yehutongo hwejekere.
Nyanzvi munyaya dzezvematongerwo enyika vaTamuka Chirimambowa vanoti kuna VaMnangagwa muromo hauzarirwe nerwizi.
Nyanzvi mune zvehutano dzinoti hadzikurudzire kuti vanhu vazivikanwe kuti vanga vaine chirwere cheCOVID-19 mushure mekunge munhu afa sezviri kuitika munyika.
Nyanzvi idzi dzinoti izvi zvinodziviririka chete kana hurumende ikaongorora vanhu vakawanda kusanganisira vese vanenge varwara.
Magwaro anobudiswa nebazi rezvehutano pamusoro pechirwere cheCOVID-19 anoratidza kuti kune vanhu vanozozivikanwa kuti vanga vaine hutachiona hwechirwere ichi ivo vanhu vacho vatoshaya.
Vaimbove gurukota rezvehutano panguva yehurumende yemubatanidzwa, Dr. Henry Madzorera, vati kufa kwevanhu vasati vazivikanwa kuti vari kunetsekana neyi zvinhu zvinoisa vashandi vezvehutano panjodzi.
Mutungamiri wesangano rinomiririra vakoti, reZimbabwe Nurses Association, VaEnock Dongo, vaudza Studio7 kuti sesangano vanogarokurudzira hurumende kuti iise zvikwanisiro muzvipatara zvayo zvinoita kuti vezvehutano vaongorore munhu wese zvake anotsvaka rubatsiro munyaya yezvehutano zvisinei nekuti anoratidza kuti ane chirwere cheCOVID-19 here kana kwete.
VaDongo vanoti sevashandi vezvehutano vanonetsekanawo nevanhu vanozobatwa chirwere ichi ivo vatoshaya.
VaDongo vanoti kusavapo kwezvinoshandiswa kuti vana mukoti vazvidzivirire kuri kuisa nhengo dzavo dzakawanda panjodzi.
Vatiwo sangano ravo riri kushushikana kuti vakoti vari kubatwa nehutachiona vari pabasa vari kuwanda.
Nyanzvi idzi dzinotiwo kuongorora vanhu vakawanda kuti vane chirwere here kana kuti kwete ndiyo chete yekuti hurumende idzivirire kufa kwevanhu vakawanda pamwe nekupararira kwehutachiona hweCoronavirusm uhwo hunokonzera chirwere cheCovid-19.
Asi mutevedzeri wegurukota rezvehutano, VaJohn Mangwiro, vaudza Studio7 kuti vanhu ava vanenge vaongororwa vachiri vapenyu asi vanofa vasati vaziva zvinenge zvabuda muongororo dzinenge dzaitwa.
VaMangwiro vati izvi zvinoitika sezvo nyika isina michina inobudisa ongororo idzi chiripocho.
Vachibvunzwa kuti izvi hazviisi here hutano hwevashandi vehutano panjodzi, VaMangwiro vati vashandi ava vari kutora varwere vese vanouya kuzvipatara sevanhu vane COVID-19 kusvika zvinenge zvabuda muongororo zvazivikanwa nekudaro vanenge vakapfeka zvekudzivirira.
Kunyange hazvo hurumende ichiti vashandi vanenge vakapfeka zvekuzvidzivirira, vashandi vezvehutano, kusanganisira VaDongo, vanoti izvi hazvisi izvo zviri kuitika muzvipatara zvehurumende sezvo zvikwanisiro zvinodiwa izvi zviri zvishoma zvakanyanya.
VaDongo vanoti kushaikwa kwezvikwanisiro imwe yenyaya dziri kupa kuti vashandi vezvehutano varambe kuenda kubasa.
Sangano ravana chiremba vakuru reZimbabwe Senior Hospital Doctors Association rakazivisa hurumende svondo rino kuti inofanirwa kugadzirisa zviri kunetsa muzvipatara, kutadza kwayo vanenge voramwa mabasa.
Hama neshamwari dzevaimbove mutungamiri wenyika, VaRobert Mugabe, idzo dzakaungana kwaKutama, dzinoti dzinofara zvikuru kana mutumbi waVaMugabe ukavigwa kwaZvimba kumusha kwavo.
Vanhu vaswera vachiimba nekudya vari pamariro aVaMugabe. Mutumbi wavo uchaendeswa kwaZvimba nemusi weSvondo.
Mumwe mugari, Amai Jesca Sande, vati zvingavafadze zvikuru kana VaMugabe vakavigwa kwaZvimba sezvo changa chiri chishuwo chavo.
Mumwe mugari wekuKariba, Amai Chiwoniso Mupfurutsa, avo vanga vari kwaKutama, vati vanorwadziwa nekubviswa kwakaitwa VaMugabe pachigaro.
Asi vamwe vakaita saAmbuya Maria Nhowe vati havafare nekuti VaMugabe vakavigwa kwaZvimba, hazvina chiremerera uye vanofanirwa kuvigwa pachikomo chavaiti ndechavo.
Muzvare Cornilia Masiyambwa vati hazvina basa kuti VaMugabe vavigirwa kupi chero vavigwa murunyararo.
Vanhu vakawanda vanga vasina nhumbi dzine mufananidzo waVaMugabe izvo zvanzi nevakawanda zvinoratidza kuti hurumende yanga isina hany'a navo.
Mitambo yenhabvu iri kuenderera mberi muHarare sezvakarongwa zvisineyi kuti munyika maita dambudziko rechirwere chekorera.
Mutauriri weCastle Lager Premier Soccer League, Muzvare Kudzai Bare, vanoti mitambo iri kuenderera mberi muHarare semarongero avakaita.
Muzvare Bare vanoti vePSL havasi kuona dambudziko riripo nekuenderera mberi nemitambo iyi vachiti ivo mitambo mitatu yakarongwa muHarare iri kutambwa sezvichangoitwawo mimwe mitambo yakafararira munyika mese.
Izvi zviri kureval kuti chikwata cheNgezi Platinum Stars icho chiri pachinhanho chechipiri chichange chiri muHarare muRufaro Stadium mangwana neYadah iyo yakatarisana nedambudziko rekubuda mumakundano aya.
Pari zvino, Ngezi Platinum Stars ine mapoinzi makumi mashanu nemanomwe, mapoinzi maviri pasi pechikwata chirikutungamira makwikwi aya cheFC Platinum.
Asi zvinhu hazvina kumirira zvakanaka Yadah iyo iri pachinhanho chechina kubva pasi, poindi imwechete pamusoro peNichrut iyo yakabata chinzvimbo chegumisira pazvikwata zvakatarisana nekubuda muPremiership.
Muteveri weYadah, VaRobson Dahwa, vanoti vari kuda kukunda mumutambo uyu kuti vabve panzvimbo inotyisa yavari pari zvino.
Chikwata cheFC Platinum hachina mutambo wakaoma seweNgezi Platinum Stars zvekuti chiri kutarisirwa kutora mapoinzi ese matatu pamusha pacho neHerentals College neMugovera zvekare.
Asi Dynamos, iyo iri panguva yakaoma yatarisana neshumba yeHarare City muRufaro Stadium. Dembare yakaita mangange neChapungu neChina, mazuva mashanu ichangobva kudamburwa 3-0 neHighlanders.
Mumwe muteveri weDynamos, VaBatai Kwayedza, vari kutarisira kuti Lloyd Mutasa achagadzirisa chikwata chavo ichi nechimbi chimbi.
ZPC Kariba v Highlanders
Bulawayo City v Chicken Inn
Chapungu V Nichrut
Bulawayo Chiefs v Triangle
Black Rhinos v Mutare City Rovers
Kunyange hazvo muzvipatara zvehurumende musina vana mukoti navananyamukuta vakakwana, hurumende iri kuramba yakamisa kupa vamwe vevanhu ava mabasa nekuda kwekuti haina mari yekuvabhadhara, izvo zviri kuwedzera matambudziko mune zvehutano munyika.
Asi izvi hazvina kumisa mufaro mukuru wevamwe vevachangobva kupedza zvidzidzo zvavo zvekuve vana mukoti nekuve vananyamukuta pachipatara cheMpilo muBulawayo.
Kosi yemakore matatu yekuve mukoti nekosi yegore rimwe yekuve nyamukuta dzinonzi dzakaoma zvikuru zvekuti dzinoziikanwa nezita remadunhurirwa rekuti “misodzi, dikita neropa”, saka nekudaro, hazvishamise kuti vanobudirira muzvidzidzo zvavo vanofara zvikuru.
Muzvare Patience Ncube ndemumwe weavo vachangopedza zvidzidzo zvavo zvekuve mukoti.
Muzvare Ncube vakawana mibairo ine chitsama kusanganisira kuve mudzidzi akakunda vamwe vose pazvidzidzo zvekuve mukoti kana kuti “best academic performance throughout training”.
Muzvare Ncube vanoti chinangwa chavo chaive chekuti vabudirire muzvidzidzo zvavo, vachiti mufaro wavo unowedzerwa nekukwanisa kubudiriro zvepamusoro-soro nekuwana mibairo kwavakaita.
Asi zvisinei nekubudirira kwavakaita muzvidzidzo zvavo, Muzvare Ncube ndemumwe wevamwe vakoti vakawanda munyika vasati vawana basa.
Muzvare Ncube vanoti zvinhu zvinovarwadza zvikuru kuti havasati vawana basa uye vanoshushikana nekusaziva kuti ramangwana ravo richange rakamira sei.
“Chinhu chakaoma kuita kosi yehu-nurse kwemakore matatu; munhu unotomboita mamwe mazuva aunorara wakasvinura nekuda kwekuoma kwezvidzidzo zvacho,” vanodaro Muzvare Ncube. “Kana wapedza zvidzidzo zvakadai unenge uchitarisirawo kuti uchawana basa. Asi pari zvino ndakangogara kumba kunge pasina zvandakaita muhupenyu. Apa handizive kuti ndichawana basa here, uye kuti ndichariwana riinhi. Zvinhu zvinorwadza chaizvo.”
Mutevedzeri wegurukota rezvehutano VaAldrin Musiiwa vanoti bazi ravo rinoziva matambudziko ari muchikamu chezvehutano munyika kusanganisira nyaya yekuti kune vana mukoti vasina mabasa.
VaMusiiwa vanoti bazi ravo riri mushishi mukutaura nehurumende kuti riwedzerwe mari rigokwanisa kupa mabasa kune vamwe vana mukoti.
VaPaul Dube vakapedzawo zvidzidzo zvavo zvekuve mukoti pamwe namuzvare ncube, uyewo havasati vawana basa. Asi VaDube vanoti vari kuramba vane tariro yekuti vachawana basa nekukasika.
“Ndakagara hangu kumba ndakatarisira kuti ndichawana basa nekukasika,” vanodaro VaDube. “Tiri kufungira kuti government ichagadzirisa zvinhu sezvambotaurwa na deputy minister.”
Kunze kwedambudziko rekuti vashandi vehurumende vanoonekwa sevakawandisa, rimwe dambudziko ndere kuti kune vashandi vanozivikanwa kunzi ma“ghost workers” avo vanotambira mari ivo vasingashande.
Hurumende iri pakati pekuita ongororo yevashandi vayo vose senzira yekuedza kugadzirisa dambudziko iri.
Asi mumwe mukoti uyo asina kuda kubuda pamhepo sezvo asingabvumirwe kutaura nevatori venhau anoti hurumende inogona kupa mabasa kune vamwe vakoti nevamwe vadzidzisi kana ikave nehanya nekushandisa mari yainowana pane zvinhu zvakanyanyokosha sehutano nedzidzo, kwete kushandisa mari kuwedzera makurukota ehurumende nekuvatengera motokari itsva nguva nenguva.
Kunyange hazvo vachibvuma kuti zano rehurumende rekuda kuendesa vamwe vashandi vasina mabasa kune dzimwe nyika rinogona kubatsira, VaButler Tambo avo vanove chipangamazano musangano rePublic Policy Research Institute of Zimbabwe vanoti hurongwa uhu haunyanyobatsira kwenguva yakareba.
VaTambo vanoti hurumende inofanirwa kuwedzera vashandi mumapazi ehutano nedzidzo yobvisa vamwe vashandi vari kumapazi asina kunyanyokosha.
“Ndinoona zviri nani zviri zvekuti dai taganhura kune zvimwe zvinhanho kwatiri kuwedzera vanhu, tichiramba tichitora vanhu mwedzi nemwedzi,” vanodaro VaTambo. “Tikatarisa isusu kana tichida kutaura chokwadi mapurisa atava nawo munyika ava mazhinjisa; zvakare avowo vanochengeta vasungwa tiri kuona vachingoramba vachiwedzerwa zvakadaro. Nyika haibudirire nekuva nemapurisa mazhinji , zvakare haibudirire nekuva nemasoja kana kuve nevanochengeta vasungwa vazhinji.”
Kusvikira hurumende yagadzirisa kusamira zvakanaka kwezvehupfumi uko kuri kuita kuti inetseke kuwana mari yekubhadhara vashandi, vana mukoti vakaita saMuzvare Ncube naVaDube vanogona zvavo kuramba vakagarira guyo sembwa, vakamirira kuwana mabasa.
Vashandi vehurumende vari pasi pesangano reApex Council vakazivisa nezuro kuti vachange vachipinda mumigwagwa neChitatu chinouya vachiratidza kusafara kwavo nekwavanoti kushaya han’ya kwehurumende pakugadzirisa zvichemo zvavo.
Mutevedzeri wasachigaro weApex Council, VaThomas Muzondo, vanoti vashandi vaneta nekuvimbiswa zvisingazobuda, izvo zvaita kuti vatore danho iri.
Vanoti vashandi vachaungana pamahofisi ePublic Service Commission vachizofora vachienda kumahofisi egurukota rezveupfumi, Muzvinafundo Mthuli Ncube, uko vachanosiya magwaro enyunyuto.
Danho revashandi vehurumende iri riri kuuya panguva iyo vanachiremba vavekupinda mumazuva makumi matanhatu vachiramwa mabasa vachida kuti vawedzerwe mihoro yavo.
Varairidzi vari pasi pePTUZ neAmalgamated Rural Teachers Union of Zimbabwe, ARTUZ, vari pakuramwawo mabasa, nhengo dzePTUZ dzichingoshanda mazuva maviri chete pasvondo.
Bato reMDC raburitsawo mashoko ekuti riri kutsigira danho revashandi vehurumende rekuramwa mabasa iri, richiti ikodzero yevashandi yekuratidza kusafara kwavo nemihoro yavo murunyararo.
Mutewedzeri wegurukota rezvekuburitswa kwemashoko, VaEnergy Mutodi, vanoti hurumende ichashandisa mutemo mukuranga vashandi vayo vanenge vasiri kuenda kumabasa.
VaMutodi vanoti hapana chikonzero chingaite kuti vashandi vehurumende varatidzire kana kuramwa mabasa, sezvo gurukota rezvemari, Muzvinafundo Mthuli ncube, vakatozivisa kare kuti vari kugadzirisa mihoro yevashandi vehurumende.
Panyaya yavanachiremba vari kuramba kumira pamberi pekomiti inoranga vashandi, VaMutodi vanoti hurumende yavo ichatevedzera mutemo wemabasa nevashandi zvakare, weLabour Law, uyo unovabvumidza kuti mushandi atongwe kunyangwe asipo.
Vanoti vanachiremba ava vanofanirwa kudzingwa mabasa kana vasiri kutevera mhiko dzavakatora pavakapinda mabasa.
Hurumende yasainirana chibvumirano nevarimi vachena vakatorerwa mapurazi avo chekubhadhara vachena ava mabhiriyoni matatu nezviuru mazana mashanu zvemadhora ekuAmerica, kana kuti $3.5 billion.
Chibvumirano ichi chaisainwa negurukota rezvemari, VaMthlui Ncube, vakafanobata chinzvimbo chegurukota rezvekurima, Amai Oppa Muchinguri Kashiri vakamirira hurumende pamwe nemutungamiri wesangano reCommercial Farmers Union, VaAndrew Pascoe.
Vachitaura pakusainwa kwechibvumirano ichi, mutungamiriri wenyika, VaEmmerson Mnangagwa, vati varimi ava vachabhadharwa chete zvivakwa zvaive pamapurazi avo paakatorwa zvakatararwa mubumbiro remitemo yenyika, kwete ivhu rakatorwa.
VaMnangagwa vati vanovimba kuti chiitiko ichi chichaita kuti nyika ikwanise kusimudzira mabasa ekurima pamwe nekuona kuti nyika yawana chikafu chakakwana pamwe nemari kubva mukurima.
VaPascoe vati vanofara kuti varimi pamwe nehurumende vakakwanisa kugara pasi vakawirirana kupedza gakava iri iro rave kudarika makore makumi maviri.
Vati vanovimba kuti hurumende ichatevedza zviri muchibvumirano ichi nekubhadhara varimi vachiti kana izvi zvikaitika, zvinoratidza pasi rese kuti Zimbabwe yasununguka kuita mabhizimis nemakambani emuno neekunze.
Komiti ichange ichitungamirirwa naVaNcube ndiyo ichatungamira basa rekuunganidza mari yekubhadhara varimi uye imwe mari yacho ichatsvagwa kumisika yemari.
Kunyange hazvo paine vamwe varimi vatambira kuti vabhadharwe zvivakwa nezvimwe zvavakaisa pamapurazi avo pane vamwe varimi vachana vari kuda kuripwa zvese neivhu racho vachiti mapurazi aya vakaatenga mushure mekukukwereta mari kumabhanga, vamwe vachitiwo vakashandisa mari dzavo dzemudyandigere kutenga mapurazi avakazobvutirwa nehurumende yaiva pasi pamuchakabvu Robert Mugabe.
Asi izvi hazvina kuiswa mubumbiro remitemo yenyika.
Imwe nyanzvi munyaya dzehupfumi, VaJohn Robertson, vaudza VOA kuti Zimbabwe ine mutoro mukuru mukuzadzisa zvayasaina.
VaRobertson vati pari zvino Zimbabwe haina mari iyi, nokudaro hazvirevi kuti kunyorerana kwaitwa chibvumirano ichi kunoreva kuti varimi vava kupihwa mari dzavo.
Zimbabwe yakabvuta minda kubva kuvarimi vechichena vanodarika zviuru zvina nemazana mashanu mumakore ekuma2000 ikapa mapurazi aya kuvatema izvo zvakaita kuti iburane nenyika dzakawanda pasi rese iakapedzesera yatemerwa zvirango nepamusana pekusaremekedza mitemo.
Vanotengesa zvekudya nezvekupfeka nezvimwe zvakasiyana siyana muChinhoyi nedzimwe nzvimbo munyika vave kuramba mari yemabhondi yemaZWL$2 nemaZWL$5 yakanyorwa kuti Bond Notes vachiti vanoda mari itsva yemunyika yemaZWL$10 nemaZWL$20.
Kurambwa kwemari iyi kwasiya vanhu vakawanda vachitadza kutenga zvinhu muzvitoro zvakawanda nepamisika.
Mumwe mugari wemumusha unogara veruzhinji weChikonohono, Amai Marther Toriro avo vanotenga nekutengesa zvirimwa vanoti varambirwa kutenga nemabhondi aya vachinzi haachashanda sezvo vavanotengera vachizoshandisa kutenga madhora ekuAmerica kwavanohodha.
Amai Toriro vanoti kurambwa kwemari iyi kuchakonzera kuti mitengo yezvinhu ikwire sezvo ivo vachatangira kutengesa zvinhu zvavo kubva pamadhora gumi zvichikwira.
Amai Muchaneta Mukunyadzeavo vanonohodha zvinhu kuHarare vanoti kwavanohodha vave kuramba mari diki asi vachiti hapana zvikonzero zvinogutsa zvavanoziva zviri kurambirwa mari.
Ongororo yaitwa neStudio 7 inoratidzawo kuti zvinhu zvave kutengeswa nemitengo yakasiyana. Kana munhu achitenga nemaZWL$2 mutengo wechinhu unenge uri pamusoro zvichienzaniswa nemunhu ari kutenga nemari itsva yemaZWL$10 kana ZWL$20 sematauriro aAmai Shelter Chipuriro.
Masoja anonzi ari kumbofamba vachimanikidza vanotengesa muzvitoro kuti vatambire mari diki idzi asi izvi zvinonzi hazvisi kushanda sezvo vanobva vakwidza mitengo zvakanyanya.
Mumwe mutengesi asina kuda kudomwa nezita anoti vave kutengesa rimwe ziso rakatarisa kuti masoja havasi kuuya here.
Hatina kunzwa divi remasoja panyaya iyi sezvo mutauriri wemasoja VaAlphios Makotore vanga vasingabatike pambozhanhare yavo.
Nyanzvi munyaya dzezvehupfumi vachishanda ne Labour and Economic Development Research Institute of Zimbabwe, VaNyasha Muchichwa vanoti zvekumanikidza kuti vanhu vatambire mari hazvishande uye hapana kwazvakamboshanda pasi rose.
VaMuchichwa vanoti hurumende inofanirwa kugadzira mari hombe vachiti manyepo kuti kuve nemari hombe zvinokonzera kukwira mitengo kwezvinhu vachiti parizvino pane mari diki asi mitengo iri kungoita chamurambamhuru kukwira.
Mumashoko kuvatori vanhau, Reserve Bank of Zimbabwe yakati vanhu vanofanira kutambira mari yose nekuti iri pamutemo. RBZ yakatiwo vane mari diki idzi vanokwanisa kuenda kunodzichinja kumabhanga.
Kurambwa kwemari diki kunonzi kuri kuitikawo mumaguta akawanda anosanganisira Masvingo, Mutare, Karoi, Kadoma neBulawayo. Vemichovha inotakura vanhu vave kurambawo mari yemunyika vachiti vanoda madhora ekuAmerica.
Dare redzimhosva rawana mutevedzeri wasachigaro weMDC inotungamirwa naVaNelson Chamisa, VaJob Sikhala, vasina mhosva panyaya yavanga vachipomerwa yekuda kupidigura hurumende.
Mutongi wedare repamusoro muMasvingo, VaGarainesu Mawadze, vati VaShikhala havana kupara mhosva pavakati vaida kubvisa mutungamiriri wenyika, VaEmmerson Mnangagwa, pachigaro gore ra2023 risati rasvika, nekuti pane nzira dziri pamutemo dzinovabvumidza kudaro.
VaMawadze vatenda zvakare chikumbiro chakaitwa nemagweta aVa Sikhala chekuti varase nyaya iyi, asi nekuda kwekuti VaSikhala vakange vapika mudare kuti havana mhosva, vazopa mutongo wekuti havanawo mhosva yavakapara.
Apo VaMawadze vange vari pakati pekutura mutongo wavo, mapurisa anodzivirira mhirizhonga anga achinetsana nevatsigiri veMDC vanga vari panze pedare iri.
Mapurisa aya akanda zvombo zvehutsi hunokachidza senzura yekuparadza vanhu vanga vakaungana muyadhi yedare redzimhosva.
Pakandwa vombo zvehutsi izvi nemapurisa, zvaputika, hutsi ndokutanga kupinda mudare mange makazara nevanhu izvo zvapa kuti vanhu vakachidzwe pamwe nekubuda misodzi.
VaMawadze vabva vaudza dare kuti vava kumbomira sezvo mudare mange makazara nehutsi hwanga huchikachidza vanhu kusanganisita ivo VaMawadze.
Izvi zvapa kuti dare rose, kusanganisira mutongi, magweta, vatori venhau nevanhu vange vauya kuzonzwa mutongo, vabude panze kwemaminetsi anisvika makumi maviri.
VaMawadze vazoenderera mberi nekupa mutongo wavo mushure mekunge hutsi hwapera mudare iri.
Rimwe remagweta aVaSikhala, VaJeremiah Bhamu, vati vari kufara kuti VaSikhala vawanikwa vasina mhosva.
VaSikhala vakasungwa gore rapera vachipomerwa mhosva yekuda kupidigura hurumende yaVaEmmerson Mnangagwa.
Dai VaSikhala vawanikwa nemhosva, vaigona kutongerwa kugara mujeri kwehupenyu hwavo hwese.
Iyi yanga iri nyaya yekutanga yakadai kunzwikwa nedare rekuMasvingo.
Mune imwewo nyaya huru yaitika kuMasvingo, zviuru nezviuru zvenhengo dzeMDC zvaungana muguta iri zvichirangarira mutungamiri wekutanga webato iri, muchakabvu Morgan Tsvangirai, avo vakashaya makore maviri apfuura.
Vachitaura pachiitiko ichi, VaChamisa vaudza vatsigiri vavo kuti vakasiya varairwa naVaTsvangirai kuita rudo, tariro nekuzvipira ndosaka vauya kuzoita mhemberero dzavo kuMasvingo, vachiratidza rudo kuna VaSikhala avo vawanikwa vasina mhosva.
Vachitaurawo pamhemberero dzimwe chete, munyori munyaya dzemitemo muMDC, VaInnocent Gonese, vatiwo nyaya yaVaSikhala yapera zvachose.
VaChamisa vaudza vatsigiri vavo kuti vakaita chisungo chekuratidza rutsigiro kunhengo dzavo dzose dziri kusungwa kumatare edzimhosva ayo avati vachazadza nyika yose.
Vati svondo rinouya vanenge vachitsigira munyori mukuru webato ravo, VaChalton Hwende, kuHarare, avo vari kupomerwawo mhosva imwechete yekuda kupidigura hurumende nechisimba.
VaChamisa vaudza vatsigiri vavo vachiti vacharamba vachishinga kuunza shanduko munyika kuitira kufadza gamba ravo VaTsvangirayi kwavari vakazorora.
Vatizve zvenhaurirano nemutungmiri wenyika, VaEmmerson Mnangagwa, zviri kuramba nekudaro vave kugadzirira kuita dzimwe nzira dzekusunungura nyika kusanganisira kuratidzira munyika yose.
VaTsvangirai vakashayikira kuSouth Africa makore maviri apfuura mushure mekurwara nechirwere chegomarara.
Vanoongorora zvematongerwo enyika vari nhengo yeZanu PF mudunhu reNorth America, VaFrenk Guni, vanoti musangano waitwa muHarare pakati pemutungamiri wenyika, VaEmmerson Mnangagwa, nemutungamiri weBotswana, VaMokgweetsi Masisi, wakakosha zvikuru sezvo uchisunga hukama hwenyika mbiri idzi mumapoka akasiyanasiyana.
Nyika mbiri idzi dzaita musangano weBi-National Commission, apo panonzi panyoreranwawo pasi zvibvumirano zvakasiyanasiyana.
Asi mutauriri weMDC inotungamirirwa naVaNelson Chamisa, VaJacob Mafume, vanoti hongu misangano yakadai yakakosha, asi manyepo anozoburitswa nehurumende ezvinhu zvinenge zvisina kukurukurwa ndiwo anonyadzisa nekushoresa chimiro chenyika.
VaMafume vanotiwo zvonoshoresa kwazvo kuti Zimbabwe yave kutarisa kunyika dukuduku yakaita seBotswana kuti iwane rubatsiro.
Nyanzvi mune zvematongerwo enyika vari mukuru wesangano reZimbabwe Democracy Institute, Doctor Pedzisai Ruhanya, avo vari kuita zvidzidzo zvepamusoro paUniversity of Johannesburg, muSouth Africa, vanotsinhirawo kuti misangano iyi yakakosha, asi vanoshoropodzawo zvakaitwa neZimbabwe zvekutaura manyepo ekuti yapiwa mari, zvinove zvakazorambwa neBotswana.
Doctor Ruhanya vanoti hutungamiri hweZimbabwe hunofanirwa kudzidza kutanga hwamirira kupetwa kwemisangano yakadai husati hwamhanyira kuburitsa mashoko anozoita kuti nyika ionekwe seisina kurongeka.
Vanotiwo mumakore ekuwama nyika kuzvitonga, zvizvarwa zveBotswana zvaitomhanyira kuZimbabwe kunowana dzidzo yepamusoro pamwe nebasa, asi iye zvino zvizvarwa zveZimbabwe ndizvo zvave kupfugamira vekuBotswana zvichipemha.
Izvi zvinotevera mashoko akaburitswa mumapepanhau ehurumende ekuti Botswana yakanga yati ichawanisa Zimbabwe mari inosvika mamiriyoni mazana matanhatu emadhora, asi Botswana ikazobuda ichiramba mashoko aya.
Mushure memusangano wevatungamiri vaviri ava, Botswana yazozivisa kuti ichabatsira vemabhizimusi vayo vanoda kutanga mabhizimusi muZimbabwe nemari inosvika bhiriyoni imwe chete yemaPula.
Nyika iyi yajekesawo kuti mari iyi haisi kubva kuhurumende, kwete, asi kuti iri kubva kumapoka akazvimirira emuBotswana ari kuda kutsigira vemabhizimusi munyika iyi.
Munyori mukuru wesangano revashandi reZCTU VaJaphet Moyo vanoti panofanira kuitwa musangano wechimbi chimbi weTNF kuzeya nyaya yemitengo yezvinhu yoramba yoita chamurambamhuru.
Mitengo yezvinhu zvekudya uye michova yakawedzerwa zvakanyanya mumazuva mashoma adarika.
Hatina kukwanisa kunzwa divi rehurumende sezvo gurukota rezvevashandi Muzvinafundo Paul Mavima vati vange vachangopinda munyika kubva kuAmerica nekudaro vange vachida kumbotura befu.
Mutungamiri weEmployers Confederation of Zimbabwe Doctor Israel Murefu vati vange vakabatikana vakati tigozovafonera.
Bazi rezvehutano mudunhu reMashonaland West rinoti huwandu hwevanhu vari kurumwa nembwa dzinofungirwa kuti dzine chirwere chembwa mupengo huri kuwanda izvo zviri kuisa hupenyu hwevakawanda vanenge varumwa panjodzi.
Mukuru anoona nezvekukurudzirwa kwehutano mudunhu reMashonaland West, VaGeorge Kabondo, vanoti huwandu hwevanhu vakarumwa nembwa dzinofungidzirwa kuti dzine chirwere chembwa mupengo hunopfuura chiuru nemazana matanhatu nemakumi mana nevasere.
VaKabondo vanoti vanhu vakarumwa ava vakawanda zvichienzaniswa nechiuru chine mazana maviri nemakumi mana nevasere vakarumwa gore rapera.
VaKabondo vanoti chiri kunyanya kutyisa ndechekuti vanhu vakawanda vevakarumwa vakarumwa nembwa dzisina kubayiwa majekiseni ekudzivirira chirewere chembwa mupengo.
Vanoti izvi zvinoita kuti bazi ravo rirasikirwe nemari yakawanda sezvo vachimanikidzwa kurapisa munhu anenge arumwa sezvo mishonga yacho ichidhura.
Munhu anenge arumwa nembwa isina kubayiswa anobayiwa majekiseni matatu ekudzivirira chirwere chembwa mupengo.
Majekiseni aya anotengwa madhora zana nemakumi maviri emadhora.
Kana munhu akarumwa zvakaipisisa anobayiwa majekiseni manomwe ayo anotengwa nemadhora mazana maviri nemakumi masere.
VaKabondo vanoti bazi rehutano riri kushushikana nehuwandu hwevanhu vari kurumwa nembwa idzi.
VaKabondo vanoti chirwere chechimbwa mupengo hachirapike sezvo chichikonzerwa nehutachuwana.
Bazi rezvekudzivirirwa kwezvirwere zvinokonzerwa nemhuka rinoti riri kushushikanawo nehuwandu hwembwa dzisiri kubayiswa majekiseni.
Mukuru mubazi iri, VaJonathan Cheruke, vanoti nekuda kwekuti vanhu vari kunyanya kurumwa nembwa dzisina varidzi vane hurongwa hwekuuraya imbwa dzose dzisina varidzi dzinowanikwa dzichingo famba famba mumigwagwa.
Asi vanomirira kodzero dzemhuka muChinhoyi, VaMaynard Munyaka, vanoti havatambire danho rekuuraya imbwa dzinenge dzisina kupfigirwa kana kusungirirwa.
VaMunyaka vanoti imbwa dzinobva pamba zvikuru sei mumadhorobha nezvikonzero zvakasiyana zvinosanganisira kutevera imbwa hadzi, kutsvaka zvekudya pamwe nekuda kumbofamba pakatambanuka sezvo nguva dzakawanda dzinenge dziri mumafenzi.
VaKabondo vanoti vanhu vanokurudzirwa kugeza chironda chekurumwa nembwa nemvura ine sipo kana dota vokurumidza kuenda kuchipatara.
VaKabondo vanoti zvakakosha kuziva kuti imbwa inenge yaruma munhu yakabayiwa here kana kuti kwete.
Mumwe wevakamborumwa nembwa akazvirapisa asina kuda kudomwa nezita anoti mutemo unofanirwa kusimbiswa kuti vose vanochengeta imbwa vadzichengetedze padzisingabude dzichiruma vanhu.
Munhu akarumwa nembwa ine chirwere chechimbwa mupengo akasarapwa nekukurumidza anorwara nechirwere ichi kwemazuva manomwe kusvika pamazuva gumi obva afa nekuti chimbwa mupengo hachirapike.
Nyanzvi munyaya dzechirwere ichi dzinoti imbwa dzinowana chirwere ichi kubva kumakava anogara musango.
Imwe mhuri yemuZimbabwe yaigara kuWestern Cape muSouth Africa iri kutsvaga rubatsiro rwekunoviga hama dzavo ina kumusha kuSanyati mushure mekunge dzapisirwa mumba nemunhu anofungidzirwa kuti chizvarwa chekuSouth Africa.
Mhuri iyi yaigara panhamba 2219 Sanqoba Street Chris Hani Mbekweni kuWestern Cape uye munhu akavamisa anofungidzirwa kuti mumwe muvakidzani wavo ari chizvarwa chekuSouth Africa. Vanonzi vakambonetsana naye kare uye mapurisa ari kuferefeta nyaya iyi.
Vanofungidzirwa kuti vakapisirwa mumba vanoti VaMaxwell Mazungunye, mudzimai wavo Amai Margaret Vare nevana vaviri Miriam naTadiwanashe.
Vamwe vana vatatu vakapona vari muchipatara chePaarl Hospital intensive Care Unit neRed Cross Hospital muCape town sezvo vakakuvara zvakaipisisa.
Mutauriri wemumhuri Muzvare Patience Moyo vanoti kana paine vari kuda kubatsira vanokwanisa kufona panhamba dzinoti 27 730 478 196, 27 842 528 000, vane mari vanokwanisa kuendesa kuNedbank Code 103310 paAccount number inoti 1031995978
Chirongwa chemutungamiriri weAmerica chekurwisa chirwere cheHIV/AIDS che United States President’s Emergency Plan for AIDS Relief, Pepfar, chatora mukana we Harare International Festival of the Arts (HIFA) kubatanidza mitambo nekudzidzisa vanhu nezveHIV/AIDS.
Vanhu vakawanda, zvikuru vechidiki, vanga vachishanyira panga pakaumba Pepfar musasa wayo muna First Street, vanhu vachiongororwa ropa ravo zvisina muripo.
Masangano ari mukurwisa HIV anga achidzidzisa veruzhinji pamusoro peHIV/AIDS pamwe nekuronga mhuri.
Mumwe wevavhenekwa ropa, VaKeleb Chikengezha, vati nhasi ndiko kekutanga kushanyira HIFA vachiti vafara zvikuru kuti vawana mukana uyu pasina mubhadharo.
VaMarshal Nyasha Muchenje, avo vanoita zvemitambo, vatendawo chirongwa chePepfar vachiti pamusoro pekuwana ruzivo rweHIV/AIDS, chirongwa ichi chiri kusimudzirawo vechidiki vanoita zvemitambo.
Vanoshanda nePopulation Services International, Muzvare Eugenia Payi, vati mukana wekusangana neveruzhinji uri kuvabatsira kudzidzisa nezvesangano ravo pamwe nedzidziso dzekuronga mhuri.
Chipangamazano munyaya dzezvekufambiswa kwemashoko mubazi rezvekudyidzana neveruzhinji pamuzinda we America muHarare, Va Sizani Weza, vati kubatanidza kwavari kuita mafaro nedzidziso zviri kubudirira zvikuru.
Mumiririri weAmerica muZimbabwe, Ambassador Harry K Thomas Junior, nhasi vashanyira muna First Street, vakati kunyange hazvo Zimbabwe iri kubudirira mukurwisa HIV/AIDS, zvichakakosha kuwanisa veruzhinji dzidziso yakakosha.
Pepfar iri kuita chirongwa cheHIFA pasi pedingindira rekuti, “Start Free, Stay Free, AIDS Free.” Chirongwa cheHIFA chinopera musi weSvondo.
Bhanga reAfrican Development Bank rapa Zimbabwe rubatsiro rwemari inoita mamiriyoni gumi nezviuru mazana mashanu zvemadhora ekuAmerica iyo ichashandiswa mukusimbaradza mabasa ekubhadharawa kwemitero pamwe nekuvandudza mashandiro eparamende pamwe nemahofisi aAuditor-General.
African Development Bank yasainirana chibvumirano chekubatsira Zimbabwe negurukota rezvemari muHarare, Muzvinafundo Mthuli Ncube.
Vachitaura mushure mekunyorerana chibvumirano ichiti, VaNcube vati mari iyi ichabatsira kusimbaradza ZIMRA panyaya dzekutambira mitero pamwe nekurerutsira veruzhinji nemakambani kubhadhara mitero.
Vatiwo izvi zvichabatsira kuti hurumende iwane mari yakawanda pamwe nekuti paramende nemahofisi aAdutitor-General aite mabasa awo nemazvo pakuongorora mashandisirwo emari dzehurumende.
Mukuru weAfrican Development Bank muZimbabwe, VaDamoni Kitabire, vati hupfumi hweZimbabwe hunogona kusimukira kana Zimbabwe ikasimbaradza nyaya dzekubhadharwa kwemitero.
Vati ndosaka vapa Zimbabwe mari yekutenga michina yechizvinozvino yekushandisa pakubhadharisa mitero nekuvandudza mabasa eparamende nehofisi ya Auditor-General pakuongorora kuti mari yemitero inoshandiswa sei.
Pamari yese iyi, ZIMRA ndiyo ichawana mari yakawanda, mamiriyoni masere emadhora.
Commissioner General we ZIMRA, Amai Faith Mazani, vaudza Studio7 kuti mari yavawana iyi ichavabatsira zvikuru pakuvandudza michina yavo nemabasa avo pakubhadharisa mitero yakasiyana siyana.
Vakasanobata chinzvimbo chemunyori weparamende, Amai Helen Dingani, vaudza Studio 7 kuti mari yavawanda nhasi ichabatsira zvakanyanya pakuwedzera ruzivo rwenhengo dzeparamende pakuongorora mashandisirwo emari yehurumende.
Vati makomiti achabatsirika nemari iyi, ikomiti inoona nezvezvicherwa, bhajeti nemari, Public Accounts, yemadzimai nemabhazimisi madiki, yezvemhando dzemoto, yemaindasitiri nemabhizimisi pamwe neye zvekurima.
Nyanzvi munyaya dzehupfumi vachishanda nesangano reLabour and Economic Research Institute of Zimbabwe, VaNyasha Muchichwa, vaudza Studio7 kuti kushandisa michina yechizvino zvino kunoita kuti hurumende iwane mari yakwanda kubva kumitero pamwe nekurerutsira makambani neveruzhinji.
VaMuchichwa vatiwo zvinopedza matambudziko anosangana nevanhu pamabhodha ekuti munhu anobhadhara mutero wezvinhu asi ozofonerwa pave paye achinzi anofanira kubhadhara imwe mari sezvakaitika pabhazi rakatengerwa CAPS United naNyasha Mushekwi.
Mushekwi anoti akabhadhara mutero waidiwa asi akazoshamisika bhazi rave kutorwa neZIMRA ichiti pane zvainge zvakanganiswa.
ZIMRA ibandiko rehurumende rinobata mitero yakasiyana siyana pazvinhu zvinotengwa nekutengeswa munyika nezvinotengwa nekutengeswa kunze kwenyika zvakaita seValue Added Tax, Custom and Excise Duty, Income Tax, mitero yemakambani nemimwe.
Nyanzvi dzinoti hurumende iri kurasikira nemari yakawanda sezvo ZIMRA ichishandisa nzira dzechinyakare kubhadharisa vanhu nemakambani mitero uyewo paine huwori hunoita kuti vanhu vakawanda vatengese, kuita mabasa akasiyana siyana pamwe nekupinza kana kuburitsa zvinhu munyika vasina kubhadhara mitero kana kubhadhara mitero iri pasi.
Amai Mazani vati vanotarisira kuti kuwana mari yakawanda kudarika yavari kuwana nekuda kwechirongwa ichi icho chatanga nhasi chipera muna 2023.
Poita kusawiriana pakati pevagari nekanzuru yeMasvingo zvichitevera kuburitswa kwemashoko ekuti kanzuru yakumbomira kuita mamwe mabasa akakosha mudhorobha iri nekuti yave nemavhiki matatu ichishaiwa mafuta edhiziri edzimotokari dzebasa.
Chiziviso ichi, chakaitwa namabharani wedhorobha iri, Engineer Edward Mukaratirwa, nezuro.
Kanzuru ichambomisa kutakurwa kwemarara, kufambiswa kwenhakura varwere kana kuti ambulance pamwe, motokari inodzima moto, uye kuendesa vashandi vayo kunogadzira masuweji nemapaipi emvura anenge adhuuka mudzimba.
Mashoko aya agamuchirwa nekunyunyuta nevagari vachiti kana kanzuru yadai zvinoreva kuti yakonewa basa uye zvinogona kukonzera kupararira kwezvirwere mudhorobha ragara rine dambudziko remvura.
Mugari wemu musha weMustaf, kuward 2 VaRichard Munyene vanoti kanzuru inenge yaisa hupenyu hwevagari parumananzombe nekuti zvirwere zvakawanda zvinogona kupararira.
Mumwe mugari wekuRujeko, VaMaxwell Zenda, vanoti kana kanzuru yamira kuita zvose izvi zvinoreva kuti yavharwa nekudaro vakuru vayo nevashandi vanofanira kumira basa nekuti vakonewa.
VeSangano rinomirira vagarai reMasvingo United Residents and Rate Payers Alliance(MURRA), VaAnoziva Muguti, vanoti kanzuru haifaniri kusvika pakushaisisa mazano ekuwana zvikwanisiro zvebasa nekudaro inofanira kuita misangano nevagari kuti ipuwe pfungwa dzekukunda dambudziko iri.
Meya weguta reMasvingo, VaCollen Maboke vati dambudziko iri riri kuvashungurudza asi vari pakati pekukumbira hurumende kuti ipe vemakanzuru dhiziri kubva kukambani yenyika ye NOCZIM kuti vasamirire zviteshi zvemafuta izvo zviri kunetsekawo.
VaMaboke vatiwo magaraji ane mafuta ekufambisa dzimotokari ari kuatengesa nechikero chemari yepamukoto uye kanzuru haibvumidzwe kutenga kumagaraji aya. Vaenderera mberi vachiti magaraji avanotenderwa nemutemo kutenga mafuta aya ave nemavhiki akawanda asina.
Vatiwo vachayedza kusimudza nyaya iyi kugungano remakanzura reUrban Councils of Zimbabwe kuti vaone kuti vangaite sei sezvo makanzuru ose asangana nedambudziko iri.
Gurukota rinona nezvematunhu munyika, VaJuly Moyo, vati vange vari mumusangano pavabatwa kuti vatipe pfungwa dzavo padambudziko riri kusangana nemaguta akawanda munyika iri.
Hurumende, kuburikidza nebazi rezvekurima, yadzika mutemo unorambidza kutengeswa kwechibage kune mimwe misika isiri Grain Marketing Board, GMB.
Mutemo weStatutory Instrument 145 unorambidzawo kutengeswa kwechibage kuGMB nemumwe munhu asiri murimi, uye unopa masimba kuGMB ekuramba kutambira chibage chinenge chichitengeswa nemunhu asiri murimi.
Zvimwe zviri kusungwa nemutemo uyu kufambiswa kwechibage chinopfuura matsaga mashanu ane huremu hwemakirogiramu makumi mashanu patsaga roga roga, kubva mune rimwe dunhu kuenda kune rimwe dunhu pasina mvumo.
Mapurisa ari kupiwawo masimba ekupinda mudzimba vachisecha kana vakafungidzira kuti munhu ari kuchengeta chibage zviri kunze kwemutemo.
Vamwe vanoti mutemo uyu hauna kunaka sezvo uchipa masimba ose kuG-M-B.
Asi mutungamiri werimwe sangano rinomirira varimi, uye vari sachigaro vesangano remubatanidzwa wemasangano evarimi, reFederation of Farmers’ Unions, VaWonder Chabikwa, vanoti sevarimi, vanotambira nemufaro mutemo uyu, sezvo uchichengetedza varimi kubva kumakoronyera.
Panguva iyo veruzhinji vari kuomerwa nehupenyu nekuda kwekusamira zvakanaka kwezvehupfumi munyika, chimwe chirongwa chiri kuitwa nerimwe sangano rinoshanda rakazvimirira rega, chinodzidzisa madzimai kugadzira zvinhu zvakadai sesipo yekuwachisa, mafuta ekuzora, makandyera nezvimwe, chiri kubatsira kuti madzimai aya akwanise kuriritira mhuri dzavo.
Asi dzimwe nyanzvi dzinoti kusave nemitemo yakajeka uye kushaikwa kwemagetsi nemvura munyika ndizvo zvezvimwe zviri kukonzera kuti hupfumi hwenyika husasimukira.  Chiso chaAmai Jenity Chinokoro chinoratidza mufaro apo vanoratidza zvibhodhoro zvemafuta ekuzora nesipo yekuwachisa zvavanogadzira pamba pavo.
Amai Chinokoro vane makore makumi maviri nemapfumbamwe ekuberekwa. Vane vana vatatu uye vanogara mumusha unogara veruzhinji weMkoba 6 muguta reGweru.
Vanoti vakatanga kuita zvekugadzira mafuta nesipo pakutanga kwegore mushure medzidziso yavakawana kuburikidza nechikamu chemudunhu reMidlands chesangano reWomen’s Coalition of Zimbabwe, WCoZ, rinove sangano rakazvimirira rega rinoshanda mukubatsira kusimudzira madzimai.
"Ndokwandakawana kubetserwa kuti munhukadzi ave anokwanisa kuzvimirira anokwanisa kuita mabasa emawoko. Ndopandakadzidzira kugadzira sipo, petroleum jelly ma dishwashing liquid nema drink."
Amai Chinokoro vanoti vanokwanisa kugadzira tani rimwe chete resipo pamwedzi nemafuta ekuzora izvo zvavanotengesa kune vezvitoro uye kuvanhuwo zvavo.   Havana kuda kubuda pachena kuti vanowana marii pamwedzi nebasa ravo iri, asi Amai Chinokoro vanotaura pachena kuti vaimbonetsana zvikuru nemurume wavo nekuda kwekusawana mari yakakwana.
Vanoti hupenyu hwavo hwashanduka chose uye vave kukwanisa kuwana mari yekubatsira murume wavo kuriritira mhuri.
"Ndave munhu anokwanisa kuzvishandira; chero Baba vachishanda asi tinokwanisa kubatanidza mari yedu pamwe chete totokwanisa kuita zvinhu zvine musoro. Kutaura kudai takatokwanisa kutenga stand yedu uye property yemumba tiri kuwedzera tichiwedzera. Kumusha tave kutokwanisa kutumira mari kuvabereki."
Asi Amai Chinokoro vanochema-chema nerekuti kusavepo kwemagetsi nemvura zvakakwana kunovhiringidza basa ravo.
Muzvare Moleen Mutobwa vane makore makumi matatu ekuberekwa uye ndemumwe wevanhu vanoshanda nesangano reWCoZ mukudzidzisa madzimai kugadzira zvinhu zvakasiyana siyana.   Muzvare Mutobwa vakadzidzira zvekugadzira sipo nezvimwe zvakasiyana-siyana mushure mekuona chimwe chikwata chevaidzisa vanhu kuita izvi paWhatsApp, uye mumwe munhu wavanoziva ndiye akazovaudza nezvesangano reWCoZ nechirongwa charo chekudzidzisa vanhukadzi nezvemubato wemaoko.
Vanoti nemari yavanowana kubva mukudzidzisa vamwe, ivo vave kukwanisawo kugadzira zvimwe zvinhu zvakawanda. Vanotsinhirawo kuti kushomeka kwemagetsi nemvura kunokanganisa basa ravo, asi vanotiwo vanofara kuti vanoverengwa pakati pevanhu vari kukwanisa kuriritira mhuri dzavo zvisinei nekuwoma kwaita zvinhu munyika
"Mhuri yangu ini haina chainoshaiwa chainoti ichi ndochatiri kudawo chiri kuitwawo nevamwe; zvose ndiri kukwanisa kuzviita nekuda kwemubatowemawoko wandiri kuita. Uyezve ndakatokwanisawo kuregister company yangu; ndave necomany yangu."
Gwaro rakabudiswa namazvikokota wekodzero dzevanhu musangano reUnited Nations, Amai Elver Hilal, mushure meongororo yavakaita munyika muna Mbudzi rinoratidza kuti chikamu chinopfuura makumi matanhatu chevanhu vari munyika chiri kutadza kuwana kudya kwakakwana nekuda kwekusamira zvakanaka kwezvehupfumi munyika.
Amai Alice Maqatha ndivo sachigaro weWCoZ mudunhu reMidlands. Vanoti chinangwa chikuru chesangano ravo kudzidzisa madzimai kuti vazive nezvekodzero dzavo pasi pebumbiro remitemo yenyika. Asi vanoti vakaona kuti kungoita izvi chete pasina kubatsira madzimai kuti vakwanise kuriritira mhuri dzavo, hakuna zvakawanda zvakunobatsira.
VaVincent Chakunda mudzidzisi wezvidzidzo zvepamusoro zvekutongwa kwematunhu nebudiriro uye, muongorori wezvematongerwo enyika akazvimirira. Vanoti hazvishamisi kuti veruzhinji vave kurarama nemabasa akasiyana-siyana ekuzviitira nekuti maindasitiri nemakambani akawanda akavharwa nekuda kwekuwondomoka kwehupfumi.
VaDidmus Dewa vanodzidzisawo zvidzidzo zvepamusoro zvebudiriro uye, muongorori wezvehupfumi akazvimirira. Vanoti mabasa ekuzviitira pamwe nemabhizimisi madiki zvinogona kusimudzira hupfumi hwenyika kana hurumende ikazvikoshesa.
Sehuchapupu hwakapiwa nemadzimai ari kuita mabasa emaoko, zviri pachena kuti chirongwa ichi chabatsira chaizvo mukuunza hupenyu huri nani mumhuri dzavo.
Zvinoratidzawo futi kuti chirongwa ichi hachaigona kuuya panguva yakanaka kupfuura ino sezvo veruzhinji munyika vari kunetsekana nekuti vowana raramo sei?
Hurumende yatara chirwere cheCoronavirus sedambudziko guru rabata nyika yose, kana kuti National Disaster, uye ndokukanzura zvirongwa zvakawanda zvinosangana vanhu vakawanda senzira yekudzivirira kupararira kwechirwere ichi.
Vachitaura nevatori venhau kuState House, mutungamiri wenyika, VaEmmerson Mnangagwa, vati vaona zvakakodzera kutora matanho aya nekuti nyika inogona kuwirwa nedambudziko reCoronavirus sezvo ratove munyika dzakavakidzana nayo dzakaita seSouth Africa.
Vati kutara Coronavirus sedambudziko renyika yese kunoita kuti nyika ikwanise kuunganidza mari, nezvimwe zvinodiwa kurwisana nechirwere ichi.
Vati hurongwa uhwu huchange huchitungamirrwa nebazi rezvehutano.
VaMnangagwa vati zvipatara zvese munyika zvave kutarisirwa kugara zvakagadzirira kuongorora pamwe nekurapa chirwere ichi.
Vatiwo hurumende iri kugadzira nzvimbo dzakawanda dzekuchengetera vanhu vanofungidzirwa kuti vane hutachiwana hweCoronavirus.
VaMnangagwa vati vese vari kuronga kuenda kunyika dzine chirwere ichi vanofanira kumbomira nzendo dzavo kudzamara zvinhu zvadzikama.
Vatiwo hurumende yambomisa zvirongwa zvinounganidza vanhu vakawanda zvakaita seZimbabwe International Trade Fair nemhemberero dzekucherechedza zuva rekuwana kuzvitonga idzo dzange dzichifanirwa kuitwa mwedzi unouya.
Zimbabwe yakanzurawo mitambo pamwe nekukurudzira kusaungana kwevanhu pamichato pamwe nedzisvondo kuitira kuti chirwere ichi chisapararire.
VaMnangagwa vati hurumende ichazoongorora danho iri mukati memazuva makumi matanhatu ari kutevera.
Panyaya yezvikoro, VaMnangagwa vati sezvo pasina kana mumwe chete abatwa nechirwere ichi, zvikoro zvicharamba zvakavhurwa sezvo zvave pedyo nekuvhara asi vakati hurumende ichaongorora danho iri kana pane zvinenge zvaitika.
Vatiwo mahofisi ese ehurumende anofanira kuchitanga kuongorora kuti vanhu vanofungidzirwa kuti vane hutachiwana hweCoronavirus.
Vati kunyange vatora matanho aya nzvimbo dzese dzekupinda nadzo munyika dzicharamba dzakavhurwa asi vakati vachasimbaradza nzira dzekuongorora vanhu vanobva kune dzimwe nyika zvikuru sei kunyika dzine hutachiwana uhwu.
Vati vanhu vanofanira kuchinja maitiro nekuregedza kuita zvimwe zvinhu senzira yekuzvidzivirira kubva kuCoronavirus.
Vatiwo kunyange hazvo pasina ati abatwa nechirwere ichi, chave kutokanganisa nyaya dzehupfumi munyika zvekuti nyika inogona kutadza kubata zviga zvayo zveVision 2030.
Chirwere cheCoronavirus chauraya vanhu vanodarika zviuru zvinomwe nekubata vanodarika zana nemakumi masere ezviuru pasi rose.
Bato tinopikisa reMDC nesangano rinorwira kodzero dzevanhu reZimbabwe Lawyers for Human Rights ari kushora zvikuru mamwe mapurisa kuHarare Central ari kupomerwa mhosva yekurova gweta rinorwira kodzero dzevanhu VaDoug Coltart.
VaDoug Coltart, mwana wevaimbova gurukota rezvedzidzo vari nhengo yeMDC VaDavid Coltart, uye vakarohwa apo vaimiririra mutungamiri weAmalgamated Rural Teachers Union of Zimbabwe VaObert Masaraure vainge vasungwa neMugovera.
Hatina kukwanisa kubata mutauriri wemapurisa Senior Assistant Commissioner Paul Nyathi sezvo munhu adaira nharembozha yavo ati vange vachitaura pane imwe nhare.
Munyori anoona nezvemutemo muMDC VaInnocent Gonese vanoti zvakaitwa nemapurisa aya zvinhu zvinongoratidza kuti hurumende iri kutonga nedemo.
Zimbabwe Congress of Trade Unions iri kukurudzira hurumende kuti imboti vanhu vose vamire kuenda kubasa kunze kwevane mabasa akakosha senzira yekudzivirira kupararira kwechirwere checoronavirus icho chatouraya munhu mumwe chete muZimbabwe, VaZororo Makamba vakaradzikwa nezuro.
Mumwe murume akasangana namuchakabvu anonzi nebazi rezvehutano akabatwawo nechirwere ichi zvichireva kuti vanhu vatatu ndivo vabatwa nechirwere ichi munyika.
Kunyangwe hazvo hurumende isati yatora danho rekuti vanhu munyika yose vambomira kuenda kumabasa, mamwe makambani nemapazi ehurumende kusanganisira matare atotanga kuregedza kuita mamwe mabasa nekuudza vamwe vashandi kuti vagare kudzimba kwemavhiki maviri.
Mutungamiri weEmployers Confederation of Zimbabwe Doctor Israel Murefu vatenda kuti vamwe vashandi vari kumboendeswa kudzimba kuchisara vanhu vanoonekwa sevakakosha chete.
Munyori mukuru weZCTU VaJaphet Moyo vati havo pane vashandi vakawanda vanzi vambomira mabasa asi havana chivimbo kuti munhu wose ari kubhadharwa.
Gurukota rinoona nezvevhashandi Muzvinafundo Paul Mavhima vati zvekui vanhu vose vasaende kumabasa zviri kumutunamiri wenyika ndedare rake remakurukota rakaumbwa nezuro rine gurukota rezvehutano Doctor Obadiah Moyo sasachigaro.
Mapurisa anonzi aswera akakomba muzinda webato reMDC muHarare uye anonziwo anga achisecha motokari dzose dzanga dzichipinda mudhorobha izvo zvashorwa nebato reMDC.
Mutevedzeri wemutauriri weMDC, VaLuke Tamborinyoka vaburitsa mashoko ekuti mapurisa aswera akakomba muzinda webato ravo izvo zvaita kuti mahofisi ebato ravo aswere akavharwa.
VaTamborinyoka vati kukombwa kwemahofisi avo kunouya apo mapurisa achiti akawana mahelmet anokwana mazana maviri nemakumi mashanu pane mamwe mahofisi ari pedyo nemahofisi avo.
Vati sebato havana chavanoziva nezvema helmet aya uye vati zvaitwa nemapurisa izvi inzira dzekutsvaga kunenedzera bato ravo mhosva dzavasinei nadzo.
Zvataurwa naVaTamborinyoka zvatsinhirwa neimwe nhengo yekomiti yepamusoro yeNational Executive muMDC, VaLovemore Chinoputsa.
Vagari vekune dzimwe nzvimbo dzakaita seEpworth neChitungwiza vanotiwo makombi anga achipinda mudhorobha anga achisechwawo nemapurisa.
VaFabian Mawanza vekuEpworth vanoti vanhu vanga vari mukombi yavanga vakakwira vachipinda mudhorobha vaburutswa vakatanga kusechwa nemapurisa anga akapakatira zvombo.
VaZebediah Kakono vekuChitungwiza vati kusechwa kwavaitwa nemapurisa zvisina tsarukano kushungurudzwa kuri pachena.
VaChinoputsa vati zvaitwa nemapurisa nhasi zvinoratidza kuti hapana musiyano pakati pehurumende yaVaMnangagwa neyevaimbova mutungamiri wenyika, mushakabvu VaRobert Mugabe.
Asi mutauriri wempaurisa, Assitant Commissioner Paul Nyathi vaudza Studio 7 kuti mapurisa ane zvaari kuferefeta maererano nekuwanikwa kwakaitwa ma helmets aya nezuro.
VaNyathi vatiwo kuwanda kwakaita mapurisa munzvimbo dzakasiyana-siyana inzira yekuchengetedza mutemo sezvinotarisirwa kuti mapurisa aite nebumbiro remitemo.
Zvichakadai, mapurisa akasunga vanhu gumi nevaviri pakawanikwa ma helmet aya.
Mubati wehomwe muMDC, VaDavid Coltart vaburitsawo mashoko padandemutande ravo reTwitter ekuti ma helmets aya ndeemumwewo muzvinabhizimusi akatoatengawo achida kutanga bhizimusi rake.
Mwedzi waGumiguru ndiwo mwedzi wekuyeuchidzana pamusoro pegomarara remumazamu, kana kuti breast cancer, pamwechete negomarara rechiropa, kana kuti liver cancer.
Pasi rose rinocherechedza mwedzi uyu nekuyeuchidzana senzira yekuti vanhu vaende kunovhenekwa magomarara aya nguva ichiripo, uye kuti vanenge vaine gomarara varapwe pachine nguva.
Sangano rinoita tsvakiridzo pamusoro pegomarara pasi rose, re World Cancer Research Fund rinoti Zimbabwe ndeimwe yenyika dzemuAfrica dzine huwandu hwevanhu vari kufa negomarara.
Sangano iri rakaisa Zimbabwe pachinhanho cehichina panyika makumi maviri, Swaziland iri iyo iri pamusoro.
Nyanzvi mune zvehutano vachishanda kukambani yavo yeDoc BC Medical Services, Doctor Brighton Chireka vanoti chinhu chakakosha kuti vanhu vaongororwe kana kuvhenekwa zvirwere zvegomarara nguva nenguva, kuitira kuti kana vakabatwa vaine zvirwere vakasike kurapwa.
Doctor Chireka vanoti zvakakoshawo kuti vanhu vadzivirire kubatwa nemagomarara kuburikidza nekusanwa doro, kusaputa fodya, kudya chikafu chinovaka muviri, uyewo kutamura miviri yavo kwemaminitsi makumi matatu kashanu pasvondo.
Panyaya yekuti hurumende vanoona iine chido here chekurwisana negomarara, Doctor Chireka vanoti havafungi kudaro sezvo muzvipatara zvehurumende musina michina yekuti vanhu vavhenekwe gomarara.
Muzinda weAmerica muZimbabwe unoti unowirirana nemashoko emutungamiri wenyika, VaRobert Mugabe, ekuti nyika dzepasi rese dzinofanira kushanda pamwe chete kuti kuve nerunyayaro uyewo unotsigira mashoko emutungamiri wenyika yeAmerica, VaDonald Trump, avo vakayambira nyika dzakaita seNorth Korea neIran kuti dzicharangwa zvakaipisisa kana dzikaramba dzichiita zvinhu zvinokanganisa runyararo pasi rese.
Mutauriri wemuzinda weAmerica muZimbabwe, VaDavid Maguire, vaudza Studio7 kuti mashoko aVaTrump kunyika dzakaita seNorth Korea anokodzera nekuda kwezviito zvenyika idzi.
VaMaguire vatiwo America inotsigira zvikuru zvirango zvakatemerwa North Korea neUnited Nations mushure mekuedza zvombo zvinoparadza pakuru uyewo vatiwo vanovimba kuti dzimwe nyika pasi rese dzicharemekedza chisungo ichi.
VaMaguire vati vanobvumirana nemamwe mashoko aVaMugabe ekuti panofanira kuva nekudyidzana kwakasimba pakati penyika dzepasi rose kuti kuve nerunyararo pasi rese.
Vati America yakazvipira kushanda nenyika dzese dzinoda kuti kuve nerunyararo.
Sachigaro vekomiti yeparamende inoona nezvekudyidzana nedzimwe nyika zvakare vari nhengo yeparamende inomirira Makonde muNational Assembly, VaKindness Paradza, varumbidza VaMugabe vachiti ndivo vega vane zvivindi zvekuudza mutungamiriri weAmerica kuti asiyane nenyaya yekuvhunditsira dzimwe nyika.
Mumwe mugari wemuHarare, VaNyasha Shumba, vaudzawo Studio 7 kuti vanotsigira mashoko emutungamiri wenyika.
Mutauriri weMDC inotungamirwa, naVaWelsham Ncube, VaKurauone Chihwai, vati zvakanaka chose kuti VaMugabe vataure nezverunyararo asi vanofanira kutanga vaona kuti munyika mavo mune runyararo.
Vanoongora zvematongerwo enyika, VaTakura Zhangazha, vatiwo VaMugabe vakataura mashoko aya kusimbisa hushamwari hwavo nenyika dzakaita seIran neVenezuela.
Vatiwo nyika idzodzo dzinodyidzana zvakasimba neZimbabwe uye vamwe vatungamiri venyika idzi vakatomboshanyira Zimbabwe.
Zimbabwe nenyika idzi dzakatemerwa zvirango zvehupfumi neAmerica nepamusana pekityorwa kwekodzero dzevanhu munyika idzi uye kusaita sarudzo dzakachena.
Sangano rinorwira kodzero dzevanhu reHuman Rights Watch raburitswa gwaro riri kupomera mhosva mutungamiri wenyika, VaEmmerson Mnangagwa, yekutyora kodzero dzevanhu zvakanyanya.
Gwaro iri rinonzi Human Rights Watch World Report 2020.
Hurumende yeZimbabwe iri kupomerwa mhosva yekurega mauto achipuura nekubata chibharo vanhu vairatidzira nevamwe vaisaratidzira gore rapera.
Rinotiwo vanopikisa nevemasangano akazvimirira vari kumbunyikidzwa uye mitemo inonzi nehurumende iri kuvandudzwa yakaita seMOPA iri kutoshandiswa kutyora kodzero dzevanhu zvakanyanya.
Sangano reSADC rinonziwo raita ndonda pakugadzirisa matambudziko ari munyika dziri mugungano iri kusanganisira South Africa, Zimbabwe, Eswatini neMozambique.
Angola chete ndiyo inonzi iri kumboita zviri nani pakuvandudza mitemo kuti iremekedze kodzero dzevanhu.
Human Rights Watch inoti vaive mutungamiri wenyika, VaRobert Mugabe, vaifanirawo kutongerwa mhosva dzavakapara pavakabviswa pachigaro.
Asi mutevedzeri wegurukota rezvekuburitswa kwemashoko, VaEnergy Mutodi, vaudza Studio 7 kuti Zimbabwe iri kuzorwa mafuta enguruve yaisina kudya
Mukuru we Human Rights Watch kuchamhembe kweAfrica, VaDewa Mavhinga, vanoti Zimbabwe yadzokera kumashure zvakanyanya panyaya yekodzero dzevanhu.
Musangano wechitanhatu wemazuva mana wekutarisa budiriro pasingakanganiswi zviwanikwa muAfrica, we African Regional Forum on Sustainable Development, wakatanga neMuvhuro muVictoria Falls.
Musangano uyu uri kupindwawo nemutewedzeri wemunyori mukuru weUnited Nations, Amai Amina Mohammed, avo vakapinda muZimbabwe neMugovera.
